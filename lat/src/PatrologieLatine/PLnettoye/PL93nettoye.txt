
PATROLOGIAE TOMUS XCIII.

uENERABILIS BEDAE

TOMUS QUARTUS.


PARISIIS, APUD EDITOREM, IN uIA DICTA D'AMBOISE, PROPE PORTAM uULGO D'ENFER NOMINATAM SEU PETIT-MONTROUGE. 1850


uolume front matter




Series title page


PATROLOGIAE CURSUS COMPLETUS

SIuE BIBLIOTHECA UNIuERSALIS, INTEGRA, UNIFORMIS, COMMODA, eCONOMICA, OMNIUM SS. PATRUM, DOCTORUM SCRIPTORUMQUE ECCLESIASTICORUM QUI AB AEuO APOSTOLICO AD INNOCENTII III TEMPORA FLORUERUNT; RECUSIO CHRONOLOGICA OMNIUM QUAE EXSTITERE MONUMENTORUM CATHOLICAE TRADITIONIS PER DUODECIM PRIORA ECCLESIAE SAECULA, IUXTA EDITIONES ACCURATISSIMAS, INTER SE CUMQUE NONNULLIS CODICIBUS MANUSCRIPTIS COLLATAS, PERQUAM DILIGENTER CASTIGATA; DISSERTATIONIBUS, COMMENTARIIS LECTIONIBUSQUE uARIANTIBUS CONTINENTER ILLUSTRATA; OMNIBUS OPERIBUS POST AMPLISSIMAS EDITIONES QUAE TRIBUS NOuISSIMIS SAECULIS DEBENTUR ABSOLUTAS DETECTIS, AUCTA; INDICIBUS PARTICULARIBUS ANALYTICIS, SINGULOS SIuE TOMOS, SIuE AUCTORES ALICUIUS MOMENTI SUBSEQUENTIBUS, DONATA; CAPITULIS INTRA IPSUM TEXTUM RITE DISPOSITIS, NECNON ET TITULIS SINGULARUM PAGINARUM MARGINEM SUPERIOREM DISTINGUENTIBUS SUBIECTAMQUE MATERIAM SIGNIFICANTIBUS, ADORNATA; OPERIBUS CUM DUBIIS TUM APOCRYPHIS, ALIQUA uERO AUCTORITATE IN ORDINE AD TRADITIONEM ECCLESIASTICAM POLLENTIBUS, AMPLIFICATA; DUOBUS INDICIBUS GENERALIBUS LOCUPLETATA: ALTERO SCILICET RERUM, QUO CONSULTO, QUIDQUID UNUSQUISQUE PATRUM IN QUODLIBET THEMA SCRIPSERIT UNO INTUITU CONSPICIATUR; ALTERO SCRIPTURAE SACRAE, EX QUO LECTORI COMPERIRE SIT OBuIUM QUINAM PATRES ET IN QUIBUS OPERUM SUORUM LOCIS SINGULOS SINGULORUM LIBRORUM SCRIPTURAE TEXTUS COMMENTATI SINT. EDITIO ACCURATISSIMA, CAETERISQUE OMNIBUS FACILE ANTEPONENDA, SI PERPENDANTUR: CHARACTERUM NITIDITAS, CHARTAE QUALITAS, INTEGRITAS TEXTUS, PERFECTIO CORRECTIONIS, OPERUM RECUSORUM TUM uARIETAS TUM NUMERUS, FORMA uOLUMINUM PERQUAM COMMODA SIBIQUE IN TOTO OPERIS DECURSU CONSTANTER SIMILIS, PRETII EXIGUITAS, PRAESERTIMQUE ISTA COLLECTIO, UNA, METHODICA ET CHRONOLOGICA, SEXCENTORUM FRAGMENTORUM OPUSCULORUMQUE HACTENUS HIC ILLIC SPARSORUM, PRIMUM AUTEM IN NOSTRA BIBLIOTHECA, EX OPERIBUS AD OMNES AETATES, LOCOS, LINGUAS FORMASQUE PERTINENTIBUS, COADUNATORUM.

SERIES SECUNDA,

IN QUA PRODEUNT PATRES, DOCTORES SCRIPTORESQUE ECCLESIAE LATINAE A GREGORIO MAGNO AD INNOCENTIUM III. ACCURANTE I.-P. MIGNE, BIBLIOTHECAE CLERI UNIuERSAE, SIuE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE.

PATROLOGIAE TOMUS XCIII.


uENERABILIS BEDAE



TOMUS QUARTUS.
uENEUNT 6 uOLUMINA 42 FRANCIS GALLICIS.

PARISIIS, APUD EDITOREM, IN uIA DICTA D'AMBOISE, PROPE PORTAM uULGO D'ENFER NOMINATAM SEU PETIT-MONTROUGE. 1850


uolume title page


uENERABILIS BEDAE

ANGLOSAXONIS PRESBYTERI

OPERA OMNIA

EX TRIBUS PRAECIPUIS EDITIONIBUS INTER SE COLLATIS, NEMPE COLONIENSI, DUABUSQUE IN ANGLIA STUDIO DOCTISSIMORUM uIRORUM SMITH ET GILES, NON SINE INGENTI LITTERATORUM PLAUSU IN LUCEM uULGATIS, NOuISSIME AD PRAELUM REuOCATA, MELIORI ORDINE DIGESTA, uARIIS MONUMENTIS AUCTA, ET, QUOD MAXIMUM EST, INNUMERIS, QUIBUS SCATEBANT, MENDIS DILIGENTER EXPURGATA, ACCURANTE I.-P. MIGNE, BIBLIOTHECAE CLERI UNIuERSAE SIuE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE.

TOMUS QUARTUS.
uENEUNT 6 uOLUMINA 42 FRANCIS GALLICIS.

PARISIIS, APUD EDITOREM IN uIA DICTA D'AMBOISE, PROPE PORTAM uULGO D'ENFER NOMINATAM, SEU PETIT-MONTROUGE. 1850


ELENCHUS AUCTORUM QUAE IN HOC TOMO XCIII CONTINENTUR.

Expositio super Epistolas catholicas. 	col. 9
Explanatio Apocalypsis. 	129
De sex dierum creatione. 	207
Questiones super Pentateuchum. 	234-417
Questiones super librum Iosue. 	417
Questiones super librum Iudicum. 	423
Questiones super librum Ruth. 	429
Questiones super libros Regum. 	429-454
Questiones uarie 	455
De Psalmorum libro exegesis. 	477-1098
Opuscula 	1098





Main uolume text




[OPERA OMNIA u. BEDAE.]





SUPER EPISTOLAS CATHOLICAS EXPOSITIO. 



PROLOGUS SUPER SEPTEM EPISTOLAS CANONICAS.
 scripta est Epistola, deinde Petri, post eas, Ioannis; ideo nunc usque ordinem quo scripte sunt retinent. Constat enim quia beatus Iacobus tricesimo post passionem Domini anno suum consummauit martyrium. Petrus tricesimo octauo, hoc est ultimo anno Neronis, passus est, et ipse in secunda sua scripsit Epistola: Certus sum quia uelox sit depositum tabernaculi mei, secundum quod et Dominus noster iehsu Christus significauit mihi per reuelationem. Unde patet quia imminente passione hanc scripsit Epistolam, cum multo ante Iacobus migrauit ad Christum. Neque uero conueniebat  eius Epistolas ab inuicem separari, quas iisdem scripsit Ecclesiis. Porro Ioannes multo post tempore suas Epistolas simul et Euangelium scripsit, qui post occisionem dominicam reuersus de exsilio turbatam se absente per hereticos reperit Ecclesiam, quos in suis Epistolis percutiens sepe cognominat Antichristos.



SUPER DIuI IACOBI EPISTOLAM.



CAPUT PRIMUM.


Iacobus Dei et Domini Iesu Christi seruus, duodecim tribubus que sunt in dispersione, salutem. Dixit  de hoc Iacobo apostolus Paulus: Iacobus, et Cephas, et Ioannes, qui uidebantur columne esse, dextras dederunt mihi et Barnabe societatis, ut nos in gentibus, illi autem in circumcisione predicarent . Quia ergo in circumcisione ordinatus erat Apostolus, curauit eos qui ex circumcisione erant, sicut presentes colloquendo docere, sic et absentes per Epistolam consolari, instruere, increpare, corrigere. Duodecim, inquit, tribubus que sunt in dispersione, salutem. Legimus occiso a Iudeis beato Stephano, quia facta est in illa die persecutio magna in Ecclesia que erat Ierosolymis, et omnes dispersi sunt per regiones Iudee et Samarie, preter apostolos. His ergo dispersis qui persecutionem passi sunt propter iustitiam mittit Epistolam. Nec solum his,  uerum etiam illis qui, percepta fide Christi, necdum operibus perfecti esse curabant, sicut sequentia Epistole testantur, nec non et eis qui etiam fidei exsortes durabant, quin et ipsam in credentibus  quantum ualuere persequi ac perturbare studebant. Qui tamen omnes in dispersione fuerunt uariis casibus patria profugi, et innumeris cedibus mortibusque atque erumnis, ubicunque erant ab hostibus pressi, sicut Historia ecclesiastica sufficienter exponit. Sed et in Actibus apostolorum legimus eos tempore dominice passionis longe lateque iam fuisse dispersos, dicente Luca: Erant autem in Ierusalem habitantes Iudei, uiri religiosi, ex omni natione que sub celo est . Quarum etiam nationum plurime nominatim exprimuntur, cum subinfertur: Parthi, et Medi, et Elamite, et qui habitant Mesopotamiam, etc. . Itaque iustos hortatur ne in tentationibus a fide deficiant, peccantes castigat et admonet ut a peccatis se contineant, et uirtutibus  proficiant, ne infructuosi, siue etiam damnabiles, ab iis qui fidei sacramenta percepissent reddantur. Incredulos admonet, ut penitentiam de nece Saluatoris ceterisque quibus implicabantur sceleribus gerant, antequam eos ultio celestis uel inuisibiliter, uel etiam uisibiliter parcellat.

Omne gaudium existimate, fratres mei, cum in tentationes uarias incideritis. A perfectioribus inchoat uerbum, ut per ordinem perueniat ad eos quos interfectos uidebat esse corrigendos, atque ad perfectionis culmen erigendos. Et notandum quod non ait simpliciter Gaudete, uel Gaudium existimate, sed Omne  gaudium existimate, cum in tentationes uarias incideritis; omni gaudio dignos arbitramini, si uos propter fidem Christi tentationes sustinere  contingat. Hec est gratia, si propter conscientiam Dei sustinet quis patiens iniuste, ut Petrus ait . Et coapostolus eius Paulus: Non sunt condigne passiones huius temporis ad superuenturam gloriam, que reuelabitur in nobis. Et Apostoli omnes ibant gaudentes a conspectu concilii, quoniam digni habiti sunt pro nomine Iesu contumeliam pati. Non ergo contristari debemus si tentati, sed si a tentationibus superati fuerimus.

Scientes quod probatio fidei uestre patientiam operatur. Patientia autem opus perfectum habeat, ut sitis perfecti et integri, in nullo deficientes. Ideo  aduersis tentamini, ut uirtutem patientie discatis, et per hanc ostendere possitis ac probare quod firmam fidem future retributionis in corde gestetis.  Neque huic loco contrarium debet putari, sed potius consonum intelligi, quod Paulus apostolus ait: Scientes quod tribulatio patientiam operatur, patientia autem probationem . Patientia enim probationem operatur, quia cuius patientia uinci non potest, ille perfectus esse probatur. Quod hic quoque subsequenter edocetur, cum dicitur: Patientia autem opus perfectum habet. Et rursum: Probatio fidei uestre patientiam operatur. Quia illa ratio facit fideles per patientiam exerceri, ut per hanc fides eorum quam sit perfecta probetur.

Si quis autem uestrum indiget sapientia, postulet a Deo, qui dat omnibus affluenter, et non improperat, et dabitur ei. Omnis quidem sapientia salutaris a Domino postulanda est, quia sicut uir sapiens ait:  Omnis sapientia a Domino Deo est, et cum illo fuit semper . Neque aliquis per liberum arbitrium sine adiutorio gratie diuine, quamuis Pelagiani multum contendant, intelligere ac sapere ualet. Sed hic specialiter de illa sapientia dici uidetur, qua nos in tentationibus uti necesse est. Si quis  uestrum non potest intelligere utilitatem tentationum que fidelibus probandi causa eueniunt, postulet a Deo tribui sibi sensum, quo dignoscere ualeat quanta pietate Pater castigat filios, quos eterna hereditate dignos efficere curat. Et consulte ait: Qui dat omnibus affluenter, ne quis, uidelicet, sue conscius fragilitatis, accipere se petentem posse diffideret, sed potius quisque recoleret  quia desiderium pauperum exaudiuit Dominus. Et sicut idem alibi dicit: Benedixit omnes timentes se Dominus, pusillos cum maioribus . uerum quia multi multa petunt a Domino, qui tamen accipere non merentur, addit qualiter petere debeant si impetrare desiderant.

Postulet autem in fide nichil hesitans. Id est, talem se exhibeat bene uiuendo, ut dignus sit exaudiri dum postulat. Qui enim meminit se Domini non obtemperasse preceptis, merito desperat Dominum suis intendere precibus. Scriptum est enim: Qui obturat aurem suam ne audiat legem, oratio eius erit exsecrabilis .

Qui enim hesitat, similis est fluctui maris qui a uento mouetur et circumfertur. Qui mordente se conscientia  peccati hesitat de perceptione premiorum celestium, facile ad impulsum tentationum statum fidei deserit, qua in tranquillitate Deo seruire uidebatur, et ad libitum hostis inuisibilis, quasi ad flatum uenti, per diuersos uitiorum raptatur errores.

uir duplici animo inconstans est in omnibus uiis suis. In omnibus uiis, in aduersis et prosperis dicit. uir autem duplex est animo, qui et ad precandum Dominum genuflectit, et uoces precatorias emittit, et tamen accusante se intus conscientia impetrare posse diffidit. uir est duplex animo, qui et hic uult gaudere cum seculo, et illic regnare cum Deo. Item uir duplex est animo, qui in bonis que facit non retributionem interius, sed fauorem exterius querit. Unde bene per quemdam sapientem dicitur:  ue peccatori terram ingredienti duabus uiis . Duabus quippe uiis peccator terram ingreditur, quando et Dei est quod opere exhibet, et mundi quod per cogitationem querit. Omnes autem isti inconstantes sunt in omnibus uiis suis, quia facillime et aduersis seculi deterrentur, et prosperis irretiuntur, ut a ueritatis uia diuertant.

Glorietur autem frater humilis in exaltatione sui. Ideo, inquit, omne gaudium uos existimare oportet cum in tentationes uarias incideritis, quia omnis qui aduersa humiliter pro Domino suffert, sublimia ab illo regni premia percipiet.

Diues autem in humilitate sua. Subauditur a superiore uersu glorietur. Quod per irrisionem, que Grece ironia uocatur, dictum esse constat. Ita, inquit,  gloriam suam qua diuitiis superbit et pauperes despicit, aut etiam opprimit, finiendam esse meminerit, ut humilitatus in eternum pereat cum purpurato illo diuite qui Lazarum despexit egentem.

Quoniam sicut flos feni transibit. Flos feni et odoratum delectat, et uisum, sed uelocissime gratiam sue uenustatis et suauitatis amittit. Ideoque huic rectissime presens impiorum felicitas assimilatur, que diuturna esse nullatenus ualet.

Exortus est enim sol cum ardore, et arefecit fenum, et flos eius decidit. Ardorem solis sententiam dicit districti iudicis, qua reproborum decor temporalis in fine consumitur. Florent autem et electi, non autem ut fenum. Iustus enim ut palma florebit  . Florent iniusti temporaliter, qui tanquam fenum uelociter arescent, et quemadmodum olera herbarum cito cadent. Florent iusti tanquam arbores, quia flos eorum, id est spes certissima eorum, fructum exspectat perennem. Radix quoque, id est, caritas, eorum fixa et immobilis permanet. Hinc etenim uir sapiens ait: Ego quasi uitis fructificaui suauitatem odoris . Denique Naboth uir iustus mori maluit, quam uineam patrum suorum in hortum olerum transferre. uineam quippe patrum in hortum olerum transmutare est, fortia uirtutum opera, que ex patrum doctrina percepimus, fragili uitiorum delectamento immutare. Iusti autem animam ponere, quam terrestria pro celestibus bona eligere, malunt. Unde pene de illis psallitur  quia erunt tanquam lignum quod plantatum est secus decursus aquarum, quod fructum suum dabit in tempore suo , et cetera. At quid iniusti? Et decor, inquit, uultus eius deperit. Ita et diues in itineribus suis marcescet. Non omnem diuitem dicit, sed eum qui confidit in incerto diuitiarum. Qui enim fratri humili diuitem e contrario opposuit, ostendit se de illo diuite loqui, qui humilis non est. Nam et Abraham cum esset diues in mundo, pauperem tamen post mortem suo suscepit in sinu, diuitem reliquit in penis. Sed non ideo diuitem reliquit quia diues erat, quod et ipse fuerat, sed quia misericors et humilis, quod ipse fuerat, esse despexerat. Et e contra mendicum Lazarum recepit, non quia rebus pauper erat, quod ipse fuerat, sed quia humilis et innocens,  quod ipse fuerat, esse curabat. Talis ergo diues, hoc est superbus et impius, terrena gaudia celestibus anteponens, in itineribus suis marcescet, hoc est in Actibus suis peribit iniquis, quia iter Domini rectum ingredi neglexit. Sed cum ille ut fenum ante ardorem solis decidit, iustus e contra, ut arbor fructifera, et eiusdem solis ardorem, id est, seueritatem iudicis integre suffert, et insuper bonorum operum fructus pro quibus in perpetuum remuneretur, affert. Unde recte subiungitur:

Beatus uir qui suffert tentationem, quoniam cum probatus fuerit, accipiet coronam uite, quam repromisit Deus diligentibus se. Huic simile est illud in Apocalypsi: Esto fidelis usque ad mortem, et dabo tibi coronam uite, quam repromisit, inquit, Deus diligentibus  se . Aperte admonens quia tanto amplius gaudere in tentationibus oportet, quanto certius claret Deum his quos diligit maius sepe tentationum pondus imponere, ut scilicet per tentationum exercitium probentur in fide perfecti; cum autem probati sint ueraciter esse fideles, hoc est perfecti et integri, in nullo deficientes, iure accipiant promissam uite eterne coronam.

Nemo, cum tentatur, dicat quoniam a Deo tentatur. Hactenus de tentationibus quas permittente Domino exterius probandi gratia perpetimur, disputauit; nunc incipit agere de illis quas interius, instigante diabolo, uel etiam nature nostre fragilitate suadente, toleramus. Ubi primum illorum destruit  errorem, qui sicut bonas cogitationes a Deo nobis constat inspirari, ita etiam malas ipso instigante putant nostra in mente generari. Nemo ergo, cum tentatur, dicat quoniam a Deo tentatur, illa uidelicet tentatione qua diues incedens in itineribus suis marcescit. Id est, nemo, cum rapinam, furtum, falsum testimonium, homicidium, stuprum, uel cetera huiusmodi commiserit, dicat quoniam Deo cogente necesse habuerit hec patrare, ideoque nullatenus horum effectum declinare potuerit.

Deus enim intentator malorum est. Subauditur tentamentorum. Ipse enim neminem tentat. Ea uidelicet tentatione que decipit misericordes ut peccent. Duplex est enim genus tentationis. Unum quod decipit, aliud quod probat. Secundum hoc quod decipit, Deus  neminem tentauit. Secundum hoc quod probat, Deus tentauit Abraham. De quo et propheta postulat: Proba me, Domine, et tenta me .

Unusquisque uero tentatur a concupiscentia sua abstractus et illectus, etc. Abstractus a recto itinere, et illectus in malum. De hoc uersu Hieronymus contra Iouinianum: »Sicut in bonis  operibus perfector est Deus, non enim uolentis, neque currentis, sed Dei miserentis et adiuuantis est, ut peruenire ad calcem ualeamus, sic in malis atque peccatis semina nostra sunt incentiua, perfectio autem diaboli. Cum uiderit nos super fundamentum Christi edificasse fenum, ligna et stipulam, supponit incendium. Aedificemus aurum, argentum, lapides pretiosos, et tentare non audebit, quanquam et  in hoc non sit certa et secura possessio: sedet quippe leo in insidiis in occultis, ut interficiat innocentem. Et uasa figuli probat fornax, homines autem iustos tentatio tribulationis.«

Deinde concupiscentia cum conceperit, parit peccatum. Peccatum uero, cum consummatum fuerit, generat mortem. Tribus modis tentatio agitur, suggestione, delectatione, consensu. Suggestione hostis, delectatione autem, uel etiam consensu nostre fragilitatis. Quod si, hoste suggerente, delectari aut consentire peccato nolumus, tentatio ipsa nobis ad uictoriam prouenit, qua coronam uite mereamur accipere. Si uero et hostis suggestione paulatim a recta intentione abstrahimur, et uitio incipimus illici, delectando quidem offendimus, sed necdum lapsum  mortis incurrimus. At si delectationem concepti corde facinoris, etiam partus praue sequitur actionis, nobis, iam mortis reis, uictor hostis abscedit. Quod ut astruamus exemplis, tentatus est Ioseph uerbis domine, sed quia concupiscentiam libidinis non habuit, suggestione tantum, non etiam delectatione uel consensu tentari potuit, ideo uictor euasit. Tentatus est Dauid uisu uxoris aliene, et quia necdum carnis appetitum uicerat, a concupiscentia sua abstractus et illectus est. Atque ubi conceptum scelus perfecit, reatum mortis etiam proprio ore iudicatus incidit, quam tamen penitendo euasit. Tentatus est Iudas per philargyriam, et quia erat auarus, ab ipsa sua concupiscentia abstractus et illectus,  ad interitum consentiendo decidit. Tentatus est Iob multipliciter, sed quia nec possessiones, nec salutem corporis diuino amori preposuerat, tentari quidem suggestione hostili potuit, sed consentire uel saltem delectari peccato nullatenus ualuit. Quod ergo dicitur, Peccatum, cum consummatum fuerit, generat mortem: respicit e contrario ad hoc quod supra dictum est de eo qui suffert tentationem, quia cum probatus fuerit, accipiet coronam uite. Sicut enim ille qui tentatus superat premia uite meretur, ita nimirumque qui concupiscentiis suis illectus a tentatione superatur, merito ruinam mortis incurrit.

Nolite itaque errare, fratres mei dilectissimi. uidelicet estimando quod tentamenta uitiorum a Deo  sumant originem. Quamuis sciamus nonnullos exigentibus meritis precedentium criminum, in alia rursus scelera iusto districti iudicis corruisse permissu. Unde est Apostoli: Et sicut non probauerunt Deum habere in notitia, tradidit illos Deus in reprobum sensum, ut faciant que non conueniunt, repletos omni iniquitate .

Omne datum optimum, et omne donum perfectum desursum est, descendens a Patre luminum. Postquam docuit uitia quibus tentamur, non a Deo nobis, sed a nobis ipsis inesse, ostendit e contra quia quidquid boni agimus, hoc Deo donante percipimus. Unde et eum Patrem luminum appellat, quem auctorem nouit spiritalium carismatum. Cui consonat illud apostoli Pauli: Quid enim habes quod non accepisti? 

 Apud quem non est transmutatio, nec uicissitudinis obumbratio. Quia in Dei natura mutabilitas non est, neque lumen eius sicut lumen huius mundi aliqua uicissitudinis umbra intercidit, liquet utique quia sola nobis dona lucis, et non etiam tenebras immittit errorum.

uoluntarie enim genuit nos uerbo ueritatis. Et Dominus in Euangelio: Non uos me elegistis, sed ego elegi uos . Et in Osea propheta: Diligam eos spontanee . Quod ergo dixerat: Omne datum optimum, et omne donum perfectum a Deo descendere, consequenter astruit addendo, quia non nostris meritis, sed sue beneficio uoluntatis, per aquam regenerationis, de filiis tenebrarum nos in  filios lucis mutauerit.

Ut simus initium aliquod creature eius. Ne in eo quod ait genuit, hoc nos fieri putaremus, quod ipse est, ideo principatum quemdam in creatura nobis hac adoptione concessum ostendit. Hos etenim uersiculos quidam ita transtulit: uolens genuit nos uerbo ueritatis, ut simus primitie creaturarum eius. Id est, ut ceteris quas cernimus creaturis simus meliores. Primitias namque frugum uel animantium Domino consecrare lex precepit, primitias autem auri et argenti ad opus tabernaculi iussit conferri, id est, optima queque in metallis. Et de antiquo Dei populo dixit Ieremias propheta: Sanctus Isrel Domino, primitie frugum eius .

 Scitis, fratres mei dilectissimi. Notissimum  uobis est quia a uobis ipsis habuistis ad ima labi, a Domino autem uos illustrari, non uestra prouisione, sed superna gratia uos preueniente contigit.

Sit autem omnis homo uelox ad audiendum, tardus autem ad loquendum. Hinc auditorem moralibus instruit preceptis. Et recte primo admonet aurem quanto citius fieri potest accommodare docenti, sero autem os ad docendum aperire, quia stultum est quemlibet quod ipse non didicerit, aliis uelle predicare. Qui ergo sapientiam diligit, primo, ut supra admonuit, hanc a Deo postulet. Dehinc magistrum ueritatis humilis auditor inquirat. Et inter agendum suam cautissime linguam non solum ab otiosis sermonibus cerceat, uerum et ab ipsa quam nuper didicit  ueritate predicanda contineat. Hinc Salomon de distantia temporum scribens ait: Tempus tacendi, et tempus loquendi . Hinc Pythagorici, naturalis scientie magisterio prediti, auditores suos per quinquennium iubent silere, et sic demum permittunt predicare. Nam tutius est ut ueritas audiatur quam predicetur. Quoniam cum auditur, humilitas custoditur; cum autem predicatur, uix est ut non subrepat cuilibet hominum quantulumcunque iactantie. Hinc Ieremias bene instituti adolescentis uitam describens, modestiam taciturnitatis inter prima uirtutum studia computat. Bonum est uero, inquit, cum portauerit iugum ab adolescentia sua. Sedebit solitarius et tacebit .

Et tardus ad iram. Quia maturitas sapientie non  nisi tranquilla mente percipitur. Scriptum est enim, quia ira in sinu stulti requiescit . Non autem ita uelocitatem ire uertat, ut huius tarditatem approbet, sed hoc potius admonet, ut et hora perturbationis ac litium, ne nobis ira subrepat, caueamus; aut si forte subrepserit, intra oris septa eius cohibeamus impetum, et exacta hora discriminis liberius eam ad integrum a nostro corde per tempus expurgemus. uel certe tardos ad iram nos esse precepit, ut non quaslibet ob causas serenitatem nostri uultus in austeritatem uertamus, sed certa existente ratione. uerbi gratia, si aliter corrigi proximos, maxime qui nobis sunt commissi, non posse cernamus, seueritatem ergo eos uerbi, uel etiam iudicii districtioris exhibeamus, manente tamen quantum  natura humana patitur statu mentis nostre sereno. Nam  Phinees, Samuel, Elias et Petrus, tardi fuerunt ad iram, et tamen peccantes, uel gladio, uel uerbo, peremerunt. Sed et Moyses, cum esset uir mitissimus, exiuit a Pharaone quem incorrigibilem uidit, iratus nimis, comminatus est ei penam, quam et opere patrauit.

Ira enim uiri iustitiam Dei non operatur. Facilis est sensus, quia qui iracundie uitio se incautus subiugat, etsi hominibus iustus apparet, in diuino tamen examine nondum perfecte iustus est. uerum altius potest intelligi, quia de Domino dictum est: Tu autem, Domine uirtutum, cum tranquillitate iudicas . Qualiscunque iudex homo amissa  mentis tranquillitate delinquentem iudicat, etiam si iuste iudicat, iustitiam tamen diuini examinis in quam perturbatio cadere nescit, imitari non potest.

Propter quod abiicientes omnem immunditiam et abundantiam malitie, in mansuetudine suscepistis insitum uerbum. Prius et corpus et mentem a uitiis iubet expurgare, ut digni existere possint, qui uerbum salutis percipiant. Qui enim non declinat prius a malo, non potest facere bonum. Omnem quippe immunditiam et carnis et anime nuncupat. Malitia autem proprie ad interioris hominis prauitatem respicit. Suscipite  insitum uerbum, id est, uerbum quod uestris cordibus predicando imponimus, uos discendo suscipite. uel certe ita sentiendum est: uerbum quod uobis in die redemptionis insitum  est, quando uoluntarie genuit uos Deus, iam nunc perfectius suscepit, etiam operibus implendo, quod iam in ministerio tenetis.

Quod potest saluare animas uestras. Etiam si in corpore tentationes patiamini, uel a perfidis morte consumamini.

Estote autem factores uerbi, et non auditores tantum, etc. Sic et Paulus de legis cultoribus. Non auditores  legis iusti sunt apud Deum, sed factores legis iustificabuntur . Et in Apocalypsi Ioannes cum dixisset: Beatus qui legit, et qui audit uerba prophetie libri huius, protinus adiunxit: Et seruat ea que in illa scripta sunt .

Qui autem perspexerit in lege perfecte libertatis, et permanserit in ea. Legem perfecte libertatis, gratiam  dicit Euangelii. Nihil enim ad perfectum adduxit lex . Et alibi: Non enim accepistis spiritum seruitutis iterum in timore, sed accepistis spiritum adoptionis filiorum . Et iterum: Ubi enim spiritus Domini, ibi libertas . Et ipse Dominus: Si uos, inquit, Filius liberauerit, uere liberi eritis .

Non auditor obliuiosus factus, sed factor operis, hic beatus in facto suo erit. Non auditu uerbi superuacuo, sed operis exsecutione beatitudo preparatur. Sic et Dominus loquens ad discipulos: Si hec scitis, inquit, beati eritis si feceritis ea .

Si quis autem putat se religiosum esse, non refrenans linguam suam, sed seducens cor suum, huius  uana est religio. Monuerat supra uerbum Dei non solum audire, sed et facere. Nunc addit quia et si quis mandata Domini que didicit factis exercere uidetur, si non etiam in linguam a detractionibus, mendaciis, blasphemiis, stultiloquiis, ab ipso etiam multiloquio, ceterisque quibus peccare solet, refrenauerit, frustra se de operum iustitia iactat. Sicut Paulus gentilis pete sententiam comprobans, ait: Corrumpunt mores bonos colloquia mala .

Religio autem munda et immaculata apud Deum et Patrem, hec est. Pulchre addidit apud Deum et Patrem, quia sunt qui hominibus religiosi uidentur, cum a Deo habeantur profani. Unde et Salomon ait: Est uia que uidetur homini recta, nouissima autem eius deducunt ad mortem .

 uisitare pupillos et uiduas in tribulatione eorum, et immaculatum se custodire ab hoc seculo. Quia dixerat factorem operis beatum in facto suo futurum, nunc que facta maxime Deo placeant dixit, misericordia scilicet et innocentia. Namque in eo quod pupillos et uiduas in tribulatione eorum uisitare iussit, cuncta que erga proximum misericorditer agere debemus insinuat. Quod quantum ualeat, ipso iudicii tempore pandetur, ubi dicturus est Iudex: Quandiu fecistis uni ex his fratribus meis minimis, mihi fecistis . Porro in eo quod immaculatos nos ab hoc seculo custodire precepit, uniuersa in quibus nos ipsos castos seruare decet ostendit. In quibus sunt et ea que supra obseruare monuerat, ut tardi simus ad loquendum, et tardi ad  iram.



CAPUT II.

Fratres mei, nolite in personarum acceptione habere fidem Domini nostri Iesu Christi glorie. Ostendit quod hi quibus scribebat fide quidem euangelica imbuti, sed operibus erant uacui. Et quia mandata Domini eleemosynis pauperum docuerat implenda, uidit illos e contra, quod pauperibus erat propter eterna premia faciendum, diuitibus potius propter terrena accommoda fecisse, ideoque eos prout erant digni redarguit. Et congrue in huius exordio sententie Dominum nostrum Iesum Christum glorie cognominat, ut meminerimus quia eius est potius iussis obediendum, qui cum sit splendor glorie , sempiterna gloria remunerat quidquid pro eius  amore pauperibus datur, quam quelibet hominum dignitas honoranda, de quibus generaliter dictum est quia omnis caro fenum, et omnis gloria eius tanquam flos feni, etc. .

Etenim si introierit in conuentum uestrum uir, aureum annulum habens, in ueste candida, introierit autem et pauper in sordido habitu, et intendatis in eum qui indutus est ueste preclara, et dixeritis ei: Tu sede hic bene, pauperi autem dicatis: Tu sta illic, aut sede sub scabello pedum meorum. In huius expositione sententie beati Augustini dictis utamur. »Si hanc, inquit, distantiam sedendi et standi ad honores ecclesiasticos referamus, non est putandum leue esse peccatum in personarum acceptione habere fidem Domini nostri Iesu Christi glorie. Quis enim ferat eligi diuitem  ad sedem honoris Ecclesie, contempto paupere instructiore et sanctiore? Si autem de quotidianis consessibus loquitur, quis hic peccat  nisi cum apud semetipsum intus ita iudicat, ut ei tanto melior quanto ditior ille uideatur?« Hoc enim uidetur significasse subdendo.

Nonne iudicatis apud uosmetipsos, et facti estis iudices cogitationum iniquarum. Sequitur:

Audite, fratres mei dilectissimi. Diligentius, inquit, animaduertite, quia non qui ditiores existunt ad seculum, ii in diuino examine sunt meliores.

Nonne Deus elegit pauperes in hoc mundo, diuites in fide, et heredes regni quod promisit diligentibus se? Pauperes uocat humiles, et qui per contemptum rerum  uisibilium, fide autem inuisibilium diuitiarum mundo huic despicabiles parent. Tales namque elegit Dominus noster iehsu Christus dicendo: Nolite timere, pusillus grex, quia complacuit Patri uestro dare uobis regnum. Tales elegit cum parentes sibi pauperes, quorum officio in mundum ueniens nutriretur, creauit. Sed hos tamen futuri regni exspectatione preclaros reddidit ac nobiles.

uos autem exhonorastis pauperem. Propter illum scilicet cui dictum est: Tu sta illic, cum habenti annulum aureum dictum est: Tu sede hic bene.

Nonne diuites per potentiam opprimunt uos, et ipsi trahunt uos ad iudicia? Nonne ipsi blasphemant bonum nomen quod inuocatum est super uos? Hic ostendit apertius qui sint diuites, de quorum humiliatione  ac perditione supra disputaret. Illi nimirum qui diuitias suas Christo preponunt, prorsusque a fide eius alieni, insuper et eos qui credunt per potentiam opprimunt, trahentes ad iudicia potentiorum, ac nomen Christi blasphemantes, quod est super omne nomen. Quod apostolorum temporibus plures gentilium et maxime Iudeorum primores fecisse, et in Actibus eorumdem apostolorum, et in Epistolis Pauli apostoli satis patenter ostenditur.

Si tamen legem perficitis legalem secundum Scripturas: Diliges proximum tuum sicut teipsum, bene facitis. Si autem personam accipitis, peccatum operamini, redarguti a lege quasi transgressores. uide quemadmodum transgressores appellat, quia dicitur diuiti: Sede hic, et pauperi: Sta illic. Unde ne putarent  contemptibile esse peccatum in hac una re legem transgredi, secutus adiunxit:

Quicunque autem totam legem seruauerit, offendat autem in uno, factus est omnium reus. Qui enim dixit: Non mechaberis, dixit etiam, non occides. Quod si non mechaberis, occides autem, factus es transgressor legis. Propter illud quod dixerat: Redarguti a lege quasi transgressores. Que cum ita sint, consequens uidetur  ut qui dixerit diuiti: Sede hic, et pauperi: Sta illic, huic ampliorem honorem quam illi deferens, et idololatra, et blasphemus, et adulter, et homicida, et quia longum est cuncta commemorare, reus omnium criminum iudicandus sit. Offendens quippe in uno,  factus est omnium reus. Querendum est ergo, unde sit omnium reus, si in uno offenderit, qui totam legem seruauerit. An forte quia plenitudo legis est caritas, qua Deus proximusque diligitur, in quibus preceptis caritatis tota lex pendet et prophete, merito fit omnium reus, qui contra illam facit in qua pendent omnia? Nemo autem peccat nisi aduersus eam faciendo. Quia Non adulterabis, Non homicidium facies, Non furaberis, Non concupisces, et si quod est aliud mandatum, in hoc sermone recapitulatur: Diliges proximum tuum tanquam teipsum. Dilectio proximi malum non operatur. Plenitudo autem legis est caritas . Reus itaque fit omnium, faciendo contra eam in qua pendent omnia. Cur ergo non dicuntur paria peccata? An forte quia  magis facit contra caritatem qui grauius peccat, minus qui leuius? Tamen etiam si in uno offenderit, reus est omnium, quia contra eam facit, in qua pendent omnia.

Sic loquimini, et sic facite, sicut per legem libertatis incipientes iudicari. Lex libertatis lex caritatis est, de qua dicitur: Si tamen legem perficitis regalem secundum Scripturas: Diliges proximum tuum sicut teipsum, bene facitis. Hoc ergo, inquit, loquendo, hoc faciendo curate, ut proximos diligendo a Deo diligi mereamini, et proximis misericordiam impendendo in diuino iudicio misericordiam exspectetis. Aliter: Sicut lex seruitutis est que data est per Moysen, ita lex libertatis gratia est Euangelii que per Iesum Christum facta est, Apostolo attestante,  qui ait: Non enim accepistis spiritum seruitutis iterum in timore, sed accepistis spiritum adoptionis filiorum, in quo clamamus Abba Pater . Et iterum: Ubi autem spiritus Domini, ibi libertas . Si ergo loquimini, inquit, et sic facite sicut per legem libertatis iudicandi. Hoc est enim incipientes iudicari. Grauius namque iudicabitur qui legem Moysi, quam qui legem naturalem contemnit. Grauius item qui cognitam Euangelii gratiam, quam qui Mosaice legis edicta despicit. Homini enim cui multum datum est, multum queritur ab eo. Et cui commendauerunt multum, plus petent ab eo . Unde et Apostolus ait: Si enim qui per angelos dictus est, sermo factus est firmus, et omnis preuaricatio, et inobedientia accipit iustam mercedis  retributionem, quomodo nos effugiemus, si tantam neglexerimus salutem? Que cum initium accepisset enarrari per Dominum, ab eis qui audierunt, in nos confirmata est . Et iterum: Irritam quis faciens legem Moysi, sine ulla miseratione duobus uel tribus testibus moritur, quanto magis putatis deteriora mereri supplicia, qui Filium Dei conculcauerit, et sanguinem testamenti pollutum duxerit in quo sanctificatus est, et Spiritui gratie contumeliam fecerit ? Uterque autem sensus ad unum finem respicit, ut uidelicet diuine gratie iustis operibus respondentes, simus inuicem benigni, misericordes, donantes inuicem, sicut et Deus in Christo donauit nobis.

Iudicium enim sine misericordia fiet illi qui non fecit  misericordiam. Sine misericordia iudicabitur ille qui, cum facere posset, non fecit misericordiam antequam iudicaretur. Quod cum de omnibus immisericordibus recte sentiatur, constat omnimodis quia quo maiorem quisque a Domino misericordiam consecutus est, eo iniustius indigenti proximo misericordiam negauit, eoque iustius impietatis sue penas luet. Unde prouide Dominus admonet: Nolite iudicare, ut non iudicemini; nolite condemnare, et non condemnabimini. Dimittite, et dimittetur uobis. Date, et dabitur uobis . Iudicium ergo sine misericordia fiet ei qui non fecit misericordiam.

Superexaltat autem misericordia iudicium. Quia quemadmodum damnatus in iudicio Dei dolebit, qui  non fecit misericordiam, ita qui fecit remuneratus exsultabit et gaudebit. Aliter: Superexaltat misericordia iudicium. Non dictum est: uincit misericordia iudicium. Non enim aduersa est iudicio, sed superexaltat, quia plures per misericordiam colliguntur, sed qui misericordiam prestiterunt. Beati enim misericordes, quoniam ipsorum miserebitur Deus . Item Superexaltat misericordia iudicium, id est, superponitur misericordia iudicio. In quo inuentum fuerit opus misericordie, et si habuerit forte in iudicio quo puniatur, tanquam unda misericordie, peccati ignis exstinguitur.

Quid proderit, fratres mei, si fidem quis dicat se habere, opera autem non habeat? Et cetera. Hinc de misericordie operibus latius disputat, ut quos uehementer  scientia precedente terruerat consoletur, cum admonet quomodo etiam peccata quotidiana, sine quibus hic non uiuitur, quotidianis remediis expientur. Ne homo, qui, cum in uno offenderit, fit et omnium reus, in multis offendendo, quia in multis offendimus omnes , magnum aggerem reatus sui minuatim collectum ad tribunal tanti Iudicis peruehat, et eam quam non fecit misericordiam non inueniat, sed potius dimittendo atque dando, mereatur sibi dimitti debita, reddique promissa.

Si autem frater aut soror nudi sint, et indigeant uictu quotidiano, dicat autem aliquis ex uobis illis: Ite in pace, calefacimini et saturamini, non dederitis autem eis que necessaria sunt corpori, quid proderit? Sic et fides si non habeat opera, mortua est in semetipsa, etc.  Manifestum est quod sicut uerba sola pietatis nudum uel esurientem non recreant, si non et cibus prebeatur, ac uestis, ita fides uerbo tenus seruata non saluat. Mortua est enim in semetipsa sine operibus caritatis, quibus reuiuiscat et animetur. Neque huic sententie contrarium est quod Dominus ait: Qui crediderit et baptizatus fuerit, saluus erit . Subintelligendum namque ibi est quod tantummodo uere credat, qui exercet operando quod credit. Et quia fides et caritas ab inuicem separari nequeunt, Paulo attestante, qui ait: Est fides que per dilectionem operatur , apte Ioannes apostolus talem de caritate sententiam, qualem de fide Iacobus profert dicens: Qui habuerit substantiam mundi, et uiderit fratrem suum necesse habere, et clauserit uiscera  sua ab eo, quomodo caritas Dei manet in eo ?

Tu credis quoniam unus est Deus, bene facis, et demones credunt et contremiscunt. Ne putes quia magnum aliquid facis credendo unum esse Deum. Hoc enim et demones faciunt, nec solum Deum patrem, sed et filium credunt. Unde dicit Lucas: Exibant autem demonia a multis clamantia et dicentia, quia tu es Filius Dei. Et increpans non sinebat ea loqui, quia sciebant ipsum esse Christum . Nec solum credunt, uerum etiam contremiscunt. Unde ad illum legio que hominem obsidebat supplici uoce proclamat: Quid mecum et tibi, Iesu fili Dei summi? Adiuro te per Deum, ne me torqueas . Qui ergo  Deum esse non credunt, uel creditum non timent, profecto sunt demonibus tardiores ac proteruiores estimandi. Sed nec Deum credere et contremiscere magnum est, si non et in eum credatur, hoc est si non eius in corde amor teneatur. Aliud est enim credere illi, aliud credere illum, aliud credere in illum. Credere illi, est credere uera esse que loquitur. Credere illum, credere quod ipse sit Deus. Credere in illum, est diligere illum. Credere uera esse que loquitur, multi et mali possunt. Credunt enim esse uera, et nolunt ea facere, quia ad operandum pigri sunt. Credere autem ipsum esse Deum, hoc et demones potuerunt. Credere uero in Deum, soli nouere qui diligunt Deum, qui non solo nomine sunt Christiani, sed et factis et uita. Quia sine dilectione  fides inanis. Cum dilectione, fides Christiani, sine dilectione fides demonis. Qui ergo non uult credere Christum, adhuc nec demones imitatur. Et si iam credit Christum, sed odit Christum, habet confessionem fidei in timore pene, non in amore corone. Nam et illi puniri timebant. Denique beatus Petrus cum Dominum confitens diceret: Tu es Christus Filius Dei uiui , eadem pene uerba que et demones proferre uidetur ex ore, sed illorum confessio quia cum odio prolata est, a Christo merito damnata est, illius quia ex interna dilectione processit, eterna beatitudine remunerata est.

uis autem scire, o homo inanis, quoniam fides sine operibus otiosa est? Quoniam Paulus apostolus predicans iustificari hominem per fidem sine operibus,  non bene intellectus est ab eis qui sic dictum acceperunt, ut putarent, cum semel in Christum credidissent, etiam si male operarentur, et facinorose flagitioseque uiuerent, saluos se esse per fidem: locus iste huius epistole eumdem sensum Pauli apostoli quomodo sit intelligendus exponit. Ideoque magis Abrahe exemplo utitur, uacuam esse fidem si non bene operetur, quoniam Abrahe exemplo etiam Paulus usus est, ut probaret iustificari hominem sine operibus posse. Cum enim bona opera commemorat Abrahe, que eius fidem comitata sunt, satis ostendit apostolum Paulum, non ita per Abraham docere iustificari hominem per fidem sine operibus, ut si quis crediderit, non ad eum pertineat bene operari,  sed ad hoc potius, ut nemo arbitretur meritis priorum bonorum operum se peruenisse ad donum iustificationis que est in fide. In hoc se gentibus in Christum credentibus, Iudei preferre cupiebant, quia dicebant se meritis bonorum operum, que in lege sunt, peruenisse ad euangelicam gratiam. Ideoque scandalizabantur multi qui ex eis crediderunt, quod incircumcisis gentibus Christi gratia traderetur. Unde apostolus Paulus dicit posse hominem sine operibus, scilicet precedentibus, iustificari per fidem. Nam iustificatus per fidem, quomodo potest nisi iuste operari? Cum ergo dicit Iacobus:

Abraham pater noster nonne operibus iustificatus est, offerens Isaac filium suum super altare? Eleganter exemplum bone operationis ab ipso patriarcha monuit  esse discendum, prouocans uidelicet eos qui de Iudeis crediderunt, ut quasi bone soboles primi et maximi sui parentis actus sequerentur. Et quoniam eos ne in tentationibus deficerent, et ut fidem suam per opera probarent, admonebat, eleganter de patriarcha posuit exemplum, per quod eos in utraque uirtute posset instituere. Que enim tentatio maior, exceptis his que ad proprii corporis plagas pertinent, accidere potest, quam si quis filium unicum dilectissimumque suum senex cogatur occidere? Quomodo autem tunicas uel escas suas pro diuino amore pauperibus dare differret, qui filium quem senex acceperat heredem ad iussionem Domini statim morti dare non distulit? Itaque congruit huic beati Iacobi sententie quod Paulus ait: Fide  obtulit Abraham Isaac filium suum cum tentaretur, et unigenitum offerebat quem susceperat per repromissionem, ad quem dictum est, quia in Isaac uocabitur tibi semen, arbitrans quia et mortuos suscitare potens est Deus . Si quidem in uno eodemque facto beati Abraham Iacobus operum eius magnificentiam, Paulus fidei constantiam laudauit. Nec tamen disparem diuersamque Iacobo protulit Paulus sententiam. Sciebant namque ambo quia Abraham et fide et operibus erat perfectus, et ideo quisque eorum illam magis in eo uirtutem predicauit, qua suos auditores amplius indigere perspexit. Quia enim Iacobus illis scribebat qui fidem sine operibus otiosam tenebant, opportune illud protulit exemplum in quo illa precipua fides Abrahe, que et prius Scriptura  teste laudata est, appareret, que non otiosa eius in corde torpuisset, sed ad obediendum diuinis imperiis iam probata flagrasset. Quia uero Paulus illos instituebat qui sine gratia fidei de suis se extollebant operibus, ostendit quia sine fide impossibile est placere Deo , atque ad redarguendam corrigendamque eorum temeritatem, collectis omnium patriarcharum exemplis, manifeste edocuit quia omnes testimonio fidei probati sunt. Unde et specialiter de Abraham intulit quia fide offerret Isaac, arbitrans  quia et mortuos suscitare potens est Deus . Coniunxit ergo opus fidei, qui ideo filium mox offerre uoluit, quia Deum hunc continuo resuscitaturum esse credebat. Ideo autem hunc post  mortem a Deo resuscitandum esse credebat, quia uerum esse credebat quod audierat, quia in Isaac uocabitur tibi semen. Quam coniunctionem utriusque uirtutis beatus quoque Iacobus subsequenter exponit dicens: uides quoniam fides cooperabatur operibus illius, et ex operibus fides seruata est, et suppleta est Scriptura dicens: Credidit Abraham Deo, et reputatum est illi ad iustitiam, et amicus Dei appellatus est. De hoc testimonio Paulus ad Romanos firmissime disseruit, manifeste docens quia tanta est uirtus fidei, ut statim perceptis eius mysteriis iustum de impio facere possit hominem. Quia enim Abraham tanta et tam feruenti fide credidit Deo, ut promptus esset animo ad agenda omnia que Deus iuberet merito fides eius a Deo, qui cognouerat  illius, reputata es ad iustitiam. Et ut nos quoque fidem illius qua iustificatus est sciremus, tentauit eum Deus iubens offerre filium, et ex operibus fides consummata est, id est, quia esset in corde eius perfecta operum exsecutione probatum est. Hoc quoque tempore si quis nuper ad fidem ueniens baptismum acceperit, et proponens se toto corde Dei seruire preceptis, mox de hac luce migrauerit, iustificatus utique per fidem sine operibus migrauit, quia tempus operandi unde fidem probaret, ipso in quem credidit Deo disponente non habuit. At qui perceptis fidei sacramentis longo superuiuunt tempore, nec bonis insistere curant operibus, his inculcandum est quod beatus Iacobus proposito exemplo fidei simul et operum Abrahe, mox subdidit dicens:

 uidetis quoniam ex operibus iustificetur homo, et non ex fide tantum? Quod ait ex operibus, significat ex operibus fidei. Quia perfecta opera sine fide nullus habere potest, fidem uero sine operibus multi, si illis operandi tempus non adsit. De qualibus dictum est: Raptus est, ne malitia mutaret intellectum illius, aut fictio deciperet animam eius .

Similiter et Raab meretrix nonne ex operibus iustificata est, suscipiens nuntios et alia uia eiiciens? Ne se causarentur opera tanti patris Abrahe imitari non ualere, presertim cum nullus eos modo cogeret Deo filios offerre perimendos, sed hoc potius ipse per Scripturas Deus fieri prohibeat, addit et mulieris criminose, mulieris alienigene, que tamen  per opera misericordie, per officium hospitalitatis, etiam cum periculo uite sue Dei famulis exhibitum, iustificari a peccatis meruit, Isrelitici populi ciuis ascribi, regalis eorum prosapie catalogo annumerari, ipsius Domini ac Saluatoris nostri generationibus que a patriarcharum fonte descendunt inseri, ab excidio patrie pereuntis, cuius perfidiam deseruit, erui. His igitur conuerse ad meliora mulieris exemplis suadet auditores suos patrie pereuntis introitum cauere, et a cuius sceleribus credendo recesserant, ab hac etiam fructuosis operibus se meminisse secernere, quatenus sanctorum cetibus copulari, et ad Redemptoris sui mereantur pertingere consortium. Et illos ergo hortatur suscipere nuntios Iesu, hoc predicatores uerbi Euangelii  gratanter audire. Et cum hos a contribulibus suis repulsos, uel certe ad mortem quesitos esse cognouerint, ut sepe factum Actus eorum edocent, ipsi contra, accepto ab eis consilio salutis sue, ad Dominum Iesum eos in pace remittant. Quod honorabilem quondam uniuerse plebi Iudeorum, et nunc magis honorandum omni Ecclesie Christi, per reuelationem reliquiarum protomartyris Stephani effectum, beati Pauli apostoli magistrum Gamalielem in Ierosolymis fecisse prefatus Actuum apostolorum liber insinuat, quando, disponente senatu Iudeorum apostolos interficere, ipse sapientiore consilio eorum molimina euacuauit, ereptosque de insidiis eorum apostolos ad euangelizandum Iesum remisit incolumes.



CAPUT III.


Nolite plures magistri fieri, fratres mei. Multum fuisse studii credentibus tempore apostolorum, ut uerbum latius propagarent, Actus eorum edocent, ita ut Apollo uir in Scripturis doctissimus, sciens tantum baptisma Ioannis, fiducialiter Christum predicaret. Qui tamen quia sapiens erat, mox ut doctor adfuit, facillime quod minus habuerat adimpleuit, atque ad predicandi officium iam perfectus rediit. Alii maiore imperitia discedentes de Iudea Antiochiam, docebant credentes ex gentibus quia, nisi circumciderentur secundum legem Moysi, salui esse non possent, nec paruum castis predicatoribus questionis laborem contulerunt. Hos ergo et huiusmodi doctores beatus Iacobus ab officio uerbi remouet,  ne impedimentum his qui illud rite implere poterant facerent.

Scientes quoniam maius iudicium sumitis? Sicut enim is qui bene ministrauerit gradum bonum sibi acquirit, ita qui officium docendi sibi indoctus usurpare tentauerit, qui Christum non sincere annuntiat, maius iudicium damnationis mereretur quam si solus in suo scelere periret.

In multis enim offendimus omnes. Non dixit offenditis, cum illos argueret quos et scientia et operatione minus perfectos uidebat, talesque a cathedra magisterii deponeret, timens ne uel per errorem predicando paruulos lederent, atque ab auditu doctorum preoccupando eorum aures auerterent;  uel certe ea que recte predicarent non recte actionis sorde fedarent, ac per hoc uiam euangelice perfectionis sinistra opinione fuscarent; sed offendimus, inquit, cum sumus Christi; sic loquitur Apostolus. Et premisit in multis, subiunxit omnes, ut tanto cautius se imperfecti quique in agendo uel loquendo circumspicerent, quanto certius cognoscerent quia nec perfecti quidem boni, et qui Spiritus sancti gratia duce incedunt, huius uite uiam absque offensione peccati alicuius transire nullatenus possint, iuxta quod alibi scriptum est: Celi non sunt mundi in conspectu eius . Et sicut Salomon ait: Quia non est homo iustus in terra qui faciat bonum et non peccet .

Si quis in uerbo non offendit, hic perfectus est uir.  Quomodo dicit perfectum esse uirum qui in uerbo non offendit, cum premiserit: Quia in multis offendimus omnes? An quia et in multis offendere possunt electi, et tamen perseuerare perfecti? Imo ita intelligendum est. Namque diuerse offensionum sunt species. Aliter electi, aliter offendunt reprobi, Salomone teste, qui ait: Septies enim cadit iustus, et resurgit; impii autem corruent in malum. Et si enim iustus per fragilitatem carnis uel ignorantiam forte offenderit, iustus tamen esse non desistit. Quia ut quotidiana est huiusmodi et ineuitabilis offensio, ita est et quotidiana orationum ac bonorum operum medela, que offendentem iustum, ne in terram proruat, et nuptialem caritatis ac fidei uestem puluere uitiorum sordidet, ocius eriget. Si quis ergo in uerbo  non offendit, hic perfectus est uir, illo uidelicet uerbo cuius offensionem humana uitare potest fragilitas, ut est uerbum doli, detractionis, maledictionis, superbie, iactantie, excusationis in peccatis, emulationis, dissensionis, heresis, mendacii, periurii, sed et otiose, nec non etiam superflue locutionis in his que necessaria uidentur. In quo nimirum uerbo quisquis se sine offensione custodit, hic perfectus est uir. Qui enim custodit os suum et linguam suam, custodit ab angustiis animam suam .

Potest etiam freno circumducere totum corpus. Pendet hic uersus a superiori. Si quis, inquit, in uerbo non offendit, hic perfectus est uir, et hic potest etiam freno circumducere totum corpus. Quod est aperte dicere: Si quis lapsum lingue, qui pene ineuitabilis  est, cauet, hic consuetudine fixa eiusdem continentie etiam cetera corporis membra, que facilius castigari possunt, ne a recto itinere diuertant, discit obseruare.

Si autem equis frenos in ora mittimus ad consentiendum nobis, et omne corpus illorum ferimus. Subaudis: Quanto amplius decet ut nobis ipsis frenum continentie in ora mittamus ad consentiendum Creatori nostro, quatenus per lingue custodiam operum quoque rectitudinem obtinere queramus? Quod si, ut quidam Codices habent, legerimus: Sicut autem equis frenos in ora mittimus, nichil questionis erit, quia coniungitur ad hoc quod in sequentibus dicitur: Ita et lingua modicum quidem membrum est, etc.

Ecce et naues cum magne sint, et a uentis ualidis  minentur, circumferuntur a modico gubernaculo quo impetus dirigentis uoluerit. Naues magne in mari mentes sunt hominum in hac uita, siue bonorum, siue malorum. uenti ualidi a quibus minantur ipsi appetitus sunt mentium, quibus naturaliter coguntur aliquid agere, per quod uel ad bonum, uel ad malum perueniant finem. Cubernaculum quo huiusmodi naues circumferuntur, ubi impetus dirigentis uoluerit, ipsa cordis intentio est, qua electi, transgressis huius seculi fluctibus, felicem patrie celestis portum attingunt, reprobi autem quasi Scylla uel Charybdi necati fluctuosis uite huius erroribus, quos deserere nesciebant, intereunt. Et quia ex abundantia cordis os loquitur, recte subiungitur:

 Ita et lingua modicum quidem membrum est, et magna exaltat. Magna utique premia exaltat, si eam impetus animi dirigentis bene gubernauerit. Iuxta illud Salomonis: Qui intelligit, gubernacula possidebit. Sin autem male, mala e contrario sibi suisque magna perditionis exaltat. Unde et Salomon: Mors, inquit, et uita in manibus lingue . uitam ergo exaltat, si bene docet Ecclesiam. Mortem contra, si graue agit. Namque hoc aduersus eos dicit qui, et uita et scientia destituti, docere presumebant, ideoque magis Ecclesiam ledebant; quod si legatur ut in quibusdam Codicibus inuenitur: Et magna exsultat, illa nimirum hic exsultatio debet intelligi, de qua in sequentibus, cum per plura lingue uitia enumerasset, adiunxit: Nunc autem exsultatis  in superbiis uestris. Omnis exsultatio talis maligna est. A qua et mater beati Samuelis nos pia exhortatione compescit, dicens: Nolite multiplicare loqui sublimia gloriantes . Magna ergo exsultat lingua, que, ceterorum sensus et uerba despiciens, singulariter se esse sapientem iactat et facundam.

Ecce quantus ignis quam magnam siluam incendit. Quantus dicit quam modicus. Denique et Codices sic habent: Ecce modicus ignis. Sicut enim a modica scintilla ignis excrescens magnam sepe siluam incendit, ita incontinentia lingue suis nutrita leuitatibus magnam operum bonorum materiam, multos uite spiritalis fructus, ubi attaminauerit perdit, sed et innumera plerumque que optima uidebantur locutionis  folia consumit.

Et lingua ignis est, uniuersitas iniquitatis. Ignis est lingua, quia uirtutum siluam male loquendo deuorat. Unde uir sapiens de insipiente: Et apertio, inquit, oris illius inflammatio est. Cui uidelicet igni perditionis contrarius est ille ignis salutaris, qui lingua, fenum, stipulam, uitiorum consumens, secreta cordis illustrat, quo sancti inflammantur doctores, ut et ipsi ardeant amando, et quasi linguis ignitis accendant alios predicando. De quibus bene scriptum est: Quia apparuerunt illis dispartite lingue tanquam ignis, seditque supra singulos eorum, et repleti sunt omnes Spiritu sancto . Recte autem de lingua indisciplinata dicitur quod ipsa sit uniuersitas iniquitatis, quia cuncta fere facinora per  eam aut concinnantur, ut latrocinia, stupra; aut patrantur, ut periuria, falsa testimonia; aut defenduntur, cum quilibet impurus excusando scelus quod admisit, simulat ostentando bonum quod non fecit.

Et inflammat rotam natiuitatis nostre, inflammata agehenna. A gehenna dicit a diabolo et angelis eius, propter quos gehenna facta est, et qui ubicunque uel in ere uolitant, uel in terris aut sub terris uagantur, siue detinentur, suarum secum ferunt semper tormenta flammarum, instar febricitantis, qui et si in lectis eburneis, et si in locis ponatur apricis, feruorem tamen uel frigus insiti sibi languoris euitare non potest. Sic ergo demones et si in templis colantur auratis, et si per erea discurrant, igne  semper ardent gehennali, et ex ipsa sua pena commoniti, deceptis quoque hominibus fomitem uitiorum, unde et ipsi pereant, inuidendo suggerunt. Cui contra sancta Dei ciuitas noua Ierusalem de celo a Deo descendere dicitur, quia nimirum quidquid celeste in terris agimus, hoc profecto ut ageremus celesti munere accepimus. Rotam autem dicit natiuitatis nostre incessabilem uite temporalis procursum, quo a die natiuitatis usque ad mortem uelut semper currente rota curriculi incessanter agimur. Unde bene Salomon cum diceret: Memento Creatoris tui in diebus iuuentutis tue, antequam ueniat dies afflictionis , paulo post addidit: Et confringatur rota super cisternam, et reuertatur puluis in terram suam unde erat. Inflammat ergo lingua  rotam natiuitatis nostre, cum statum omnem nostre conuersationis praua loquendo contaminat. Item rotam natiuitatis nostre dicit, quia merito prime preuaricationis ab interna stabilitate proiecti, huc atque illuc mente uaga raptamur, et incertis per cuncta discursibus, ubi periculum, ubi salus, ignoramus. Inflammatur autem hec rota nostre natiuitatis igne lingue maculantis, cum uitium natiue perturbationis ineptis etiam ac noxiis sermonibus accumulatur.

Omnis enim natura bestiarum, et uolucrum, et serpentium, et ceterorum, domantur et domita sunt a natura humana. Legimus in Plinio immanissimam serpentium aspidem in Aegypto domitam a patrefamilias, et quotidie de cauerna sua egressam, ad mensam  eius annonam percipere solitam. Legimus item, scribente Marcellino comite, mansuefactam tigridem ab India Anastasio principi missam. uult ergo intelligi quia lingua prauorum bestiis ferocitate, uolucribus leuitate uel exsultatione, serpentibus uirulentia, precellat. Sunt enim bestiales qui exacuerunt ut gladium linguas suas , sunt uolatiles qui posuerunt in celum os suum , et quorum os locutum est uanitatem , sunt serpentini, de quibus dictum est: uenenum aspidum sub labiis eorum .

Linguam autem nullus hominum domare potest. Duobus modis hec sententia recte potest intelligi, quia et nullus bonorum doctorum potest domare linguas eorum qui seipsos a stulta uerbositate cohibere  negligunt, et nullus loquentium est qui non aliquando delinquat in lingua sua. Denique de uiro perfecto in articulo maxime tentationis constituto, ueraciter dictum est: In omnibus his non peccauit Iob labiis suis . Et tamen ipse se postmodum auditis Dei sermonibus, de ineptia stulte locutionis reprehendit, dicens: Unum locutus sum, quod utinam non dixissem, et alterum, quibus ultra non addam .

Inquietum malum plena ueneno mortifero, etc. Inquietum addit, ob hoc quod dixerat eam domari non posse, cum bestie domentur et uolucres. Plenam uero dicit ueneno mortifero, ut exponat indomabilem cur diceret eam, cum et serpentes constet  posse domari. De cuius atrocitate ueneni plura subsequenter adiungit.

Ex ipso ore procedit benedictio et maledictio. Non oportet, fratres mei, hec ita fieri. Nunquid fons de eodem foramine emanat dulcem et amaram aquam? Sicut dulcis et amara aqua non possunt simul una de uena fontis ebullire, sed et si misceantur in uase uel cisterna, dulcis quidem mox amarescit ab amara, amara autem ex admistione dulcis in dulcedinem nescit immutari, ita benedictio et maledictio in uno ore nullatenus possunt conuenire; sed quicunque sic Deum benedicere orando, uel uerbum eius predicando consueuit, ut etiam maledicere homines non omiserit, constat quia dulcedinem benedictionis eius amaritudo maledictionis consumit. Modicum enim  fermentum totam massam corrumpit . Et non est pulchra laudatio in ore peccatoris . Denique si facias fistulam bino ore unde aqua intret, simplici unde exeat, et in hoc amaram aquam, in illo dulcem immittas, absque ulla dubietate ubi ad unum exitus foramen peruenitur, permista utraque et amara apparebit. Qnia nimirum multo facilius dulce in amarum ubi commiscentur, quam amarum uertitur in dulce. Quo exemplo colligitur quia colloquia mala sicut mores bonos, teste Apostolo, sic etiam sermones bonos, corrumpunt.

Nunquid potest, fratres mei, ficus oliuas facere, aut uitis ficus? etc. In promptu est, quia sicut arbor nequit amisso naturali fructu alterius arboris ex se ferre fructum, ita maledicus et si quid boni ad tempus  loqui uideatur, fructum benedictionis habere nullatenus ualet. At si quis hec altius uelit discuti, potest in ficu, cuius foliis protoparentes nostri post agnitionem preuaricationis sua pudenda texerunt, uelamentum excusationis intelligi, quo et ipsi tunc increpationem Creatoris a se repellere et in ipsum Creatorem conabantur refundere, et nunc plerique stultorum cor suum declinant in uerbum malum, ad excusandas excusationes in peccatis . Potest in oliuis fructus misericordie, in uite feruor dilectionis accipi. Ego autem  sicut oliua fructifera in domo Domini, speraui in misericordia Dei mei , id est, sicut is qui fructum misericordie facit, misericordiam ipse a Domino speraui. Itemque: Et poculum, inquit, tuum inebrians quam preclarum  est ! Quod de caritate Dei constat dictum, que diffusa est in cordibus nostris per Spiritum sanctum qui datus est nobis . Non potest ergo ficus oliuas facere, quia quicunque se in peccatis excusare potius quam accusare nititur, nequaquam opera pietatis que pro peccatis fiunt in proximos perfecto, sed magis superbo corde largitur. Neque uitis ficus, quia qui diuina dilectione se perfecte inebriat, nullum iam de suis erroribus, nisi seipsum accusat.

Quis sapiens et disciplinatus inter uos ostendat ex bona conuersatione operationem suam in mansuetudine sapientie. Quia improbis doctoribus silentium imposuerat, eosque magisterii gradum tenere uetuerat, quos nec uite perfectionem nec continentiam lingue  habere cernebat, consequenter admonet ut si quis inter eos sapiens et disciplinatus, uel sit uel sibi esse uideatur, magis sapienter ipse ac disciplinate uiuendo eruditionem suam, quam alios docendo, demonstret. Qui enim mansueto corde et ore sereno bona que ualet operatur, euidens utique dat + hominis sapientis indicium. Principium enim sapientie timor Domini . Qui uero ad predicandum uerbum quam ad faciendum procliuior est, plerumque per amorem iactantie, per studium contentionis, per eloquentie facilitatem, per inuidentiam aliorum docentium, per ignorantiam catholice ueritatis, stultitie reatum incurrit. Cui bene congruit illud Salomonis: Quia ubi sunt uerba plurima, ibi frequenter  egestas . Unde et hic quoque recte subiungitur:

Quod si zelum amarum habetis, et contentiones sunt in cordibus uestris, nolite gloriari, etc. Zelum amarum dicit, quia est et zelus dulcis, a quo et Simon apostolus merito perfecti cordis nomen accepit. Quem et Elias habuit, cum ait: Zelo zelatus sum pro Domino Deo exercituum, quia dereliquerunt pactum tuum filii Isrel . Et apostolus Paulus: Aemulor enim uos, inquit, Dei emulatione . Est et bona contentio, quam Dominus nos habere precepit dicens: Contendite intrare per angustam portam . Nolite, inquit, gloriari, et mendaces esse aduersus ueritatem. Quia ueritas ipsa probat non esse gloria dignos eos qui sapientie  uerba promentes ex ore, zelum amarum et contentionis infructuose studium gestant in corde.

Non est ista sapientia desursum descendens, sed terrena, animalis, diabolica. Et Paulus dicit quia animalis homo non percipit ea que sunt spiritus Dei. Notandum autem quod animalis homo, siue animalis sapientia, non ab animali, sed ab anima deriuatur, teste Apostolo, quia factus est primus homo Adam in animam uiuentem, nouissimus Adam in Spiritum uiuificantem . Sed non prius quod spiritale est, sed quod animale. Quod ab anima deriuatum Grece testatur auctoritas, in qua uidelicet lingua anima, dicitur animale. Porro animalia quamuis Latine ab anima uocabulum accepisse uideantur, longe diuersam Grece ac dissimilem habent  etymologiam. Namque ab eo quod uiuant nomen sortiuntur. Siquidem apud eos uita, uocantur animalia. Cum ergo Apostolus in Epistolis suis sepissime nominet carnalem hominem, nominet animalem, nominet spiritalem, spiritalem uel ipsum Dominum dicit, qui, in carne et anima apparens, Spiritu sancto plenus exstitit, uel omnem electum, qui, in carne et anima naturaliter consistens, gratiam quoque Spiritus sancti secundum mensuram donationis Christi, qua illustretur, accepit. Carnalem uero uel animalem appellat hominem, qui, nil gratie spiritalis habens, ea tantummodo que naturaliter carnis siue anime sensibus insita sunt cogitare uel facere nouit. Merito ergo contentiosa et superba sapientia esse terrena, animalis et diabolica  memoratur, quia dum terrenam gloriam anima querit, dum, expers gratie spiritalis, remanens sola, ea que sibi naturaliter post reatum prime preuaricationis sunt insita cogitat, iure a maligno delusa spiritu, ad agenda se illa que sunt uesana et noxia conuertit.

Ubi enim zelus et contentio, ibi inconstantia et omne opus prauum. Omni, inquit, custodia serua cor tuum, quoniam ex ipso uita procedit. Qualis enim cordis est radix, talis in conspectu interni arbitrii est omnis fructus actionis. Et qui nequitias corde liuoris uel contentionis contegit, huius est prauum omne opus, quantumlibet rectum hominibus esse uideatur, uidelicet propter inconstantiam mentis  huc illucque fluctuantis, quia se ad unam superni intuitus anchoram figere neglexit.

Que autem desursum est sapientia, primum quidem pudica est, deinde pacifica, modesta, suadibilis, bonis consentiens. Hec est mansuetudo sapientie, quam superius habendam esse precepit, zelo utique amaritudinis et contentionis, stultis aduersa, qua sanctorum predicatorum uirtus et doctrina uicissim sibi in caritatis atque concordie pace sociantur. Primum, inquit, pudica est, deinde pacifica. Pudica, uidelicet, quia caste intelligit; pacifica autem, quia per elationem se minime a proximorum societate disiungit. Modesta uero, suadibilis, bonis consentiens, quia nimirum sapientis est bonorum suasioni assensum prebere, quomodo Petrus redarguenti se paulo concitus  annuit, improborum uero doctrinam tota intentione, uel docendo, uel uiuendo repellere.

Plena misericordia et fructibus bonis. Et hec est bona conuersatio, quam supra sapientem et disciplinatum ostendere monuit, misericordem, uidelicet, animo esse, et eiusdem misericordie fructus exterius per pietatis opera monstrare.

Iudicans sine simulatione. Hac uirtute quantum pudica sapientia proprie utitur, tantum contentiosa prorsus caret et blasphema. Nam qui se doctiorem ceterisque perfectiorem uideri appetit, multum necesse est laboret, ut et proximum quasi imprudentiorem docte possit lacerare, et se nunquam etiam a quibus alienus est bona fecisse, uel dixisse simulando pretendat.

 Fructus autem iustitie in pace seminatur facientibus pacem. Omne quod in hac uita agimus semen est future retributionis, ipsa autem retributio fructus est operum presentium, teste Apostolo, qui ait: Quecunque enim seminauerit homo, hec et metet. Et qui seminat in carne, de carne metet corruptionem. Qui autem seminat in spiritu, de spiritu metet uitam eternam . Et ideo recte dicitur quia fructus iustitie in pace seminatur facientibus pacem. Fructus enim iustitie uita eterna est, que operibus iustis retribuitur, quia qui inquirunt pacem, sequuntur eam, ipsa pace cui student quasi optima semente terram sui cordis aspergunt, quo per quotidianum bone operationis crementum ad fructum ualeant uite peruenire celestis. De quo alibi scriptum  est: Qui seminant in lacrymis, in gaudio metent , et cetera usque ad finem psalmi. Seminant autem et metent etiam reprobi, quia pro meritis in iudicio recipient. Non tamen fructum, sed corruptionem metere dignoscuntur, quia bonis non fruuntur eternis , sed pro corruptione in qua uixerant penas luent sempiternas.



CAPUT Iu.

Unde bella et lites in uobis? Nonne hinc? Id est, a zelo et contentione, que supra uetuerat haberi. Unde et hic latius idem exponendo subiungit dicens:

Et concupiscentiis uestris que militant in membris uestris, etc. Concupiscentie autem militant in membris,  cum ad ea que mens improba praue suggerit, manus, uel lingua, uel ceterorum membrorum consensus intemperanter obedit. De quo et in primis huius Epistole partibus ait: Unusquisque uero tentatur a concupiscentia sua, abstractus, et illectus, etc. Possunt autem concupiscentie et terrestrium bonorum in hoc loco dicte intelligi, regni uidelicet appetitus, diuitiarum, honorum, dignitatum. Propter hec enim et huiusmodi innumera, lites frequenter inter malos et bella committuntur.

Litigatis et belligeratis, et non habetis propter quod non postulatis. Litigatis, inquit, et belligeratis pro temporali scilicet gloria, neque hanc obtinere ualetis, propter hoc nimirum, quia Dominum postulare non curastis, ut ipse uobis salutaria queque conferret.  Si enim illum pia intentione postularetis, et terrena uobis necessaria ad usum temporalem, et ad fruendum perpetuo superna bona tribueret.

Petitis et non accipitis, eo quod male petatis, etc. Predixerat eos non postulare, et nunc dicit eos male petere, quia qui male petit iam in conspectu interni testis nichil petere uidetur. Male autem petit, qui, iussa Domini contemnens, a Domino beneficia superna desiderat. Male petit et ille qui, amisso amore supernorum, infima tantum querit bona percipere, et hec non ad sustentationem humane fragilitatis, sed ad redundantiam libere uoluptatis. Hoc est enim quod ait: Ut in concupiscentiis uestris insumatis.

Adulteri, nescitis quia amicitia huius mundi inimica  est Dei? Adulteros recte nuncupat, quos de amore sapientie celestis ad amplexum potius amicitie mundialis esse deflexos increpat, quos, Conditore contempto, mammone magis seruire cernebat. Dixerat quidem supra de apertis Dei inimicis: Nonne diuites opprimunt uos per potentiam, et ipsi trahunt uos ad iudicia? Nonne ipsi blasphemant bonum nomen quod inuocatum est super uos ? Sed ne illos putares solos inimicos esse Dei, qui eum aperte blasphemant, qui fidem eius persequuntur in sanctis, et eos iniquo iudicio condemnant, ostendit et eos esse Dei inimicos, qui, sub fide et confessione nominis Christi, mundi illecebris et amori deseruiunt, qui, nomine tenus fideles, rebus  terrenis celestia proponunt. Quod et sequenti uersiculo instantius inculcat subdens: Quicunque ergo uoluerit amicus esse seculi huius, inimicus Dei constituitur. Ergo inimici sunt Dei omnes amatores mundi, omnes inquisitores nugarum, omnes qui pertinent ad eos de quibus dicitur: Quoniam ecce inimici tui, Domine, peribunt . Intrent ecclesias, non intrent ecclesias, inimici Dei sunt. Ad tempus possunt florere sicut fenum, sed ubi ardor iudicii apparuerit, peribunt, et decor uultus eorum decidet.

An putatis quia inaniter Scriptura dicat? Illa, uidelicet, Scriptura que a malorum societate fideles cercens, ita per Moysen loquitur: Non inibis fedus cum eis, nec cum diis eorum. Non habitent in terra tua,  ne forte peccare te faciant in me, si seruieris diis eorum, quod tibi certe erit in scandalum . Et rursum: Non facies opera eorum, sed destrues eos atque confringes statuas eorum .

Ad inuidiam concupiscit spiritus qui habitat in uobis? Interrogatiue per increpationem legendnm est, quasi diceret: Nunquid Spiritus gratie quo significati estis in die redemptionis hoc concupiscit, ut inuideatis alterutrum? Non utique bonus spiritus inuidie uitium in uobis, sed malus operatur. Cui similis est modus locutionis in psalmo: Frater, non redimit, redimet homo ? Ita enim intelligitur. Si nos Christus non redemit, qui nobis frater fieri dignatus est per humanitatem, nunquid aliquis homo purus non redimere sufficit? Quidam hanc sententiam ita edisserunt:  Ad inuidiam concupiscit spiritus, qui habitat in uobis. Aduersus inuidiam concupiscit, hoc est inuidie morbum debellari, atque a uestris mentibus exstirpari desiderat. Alii de spiritu hominis dictum intelligunt, ut sit sensus: Nolite concupiscere, nolite mundi huius amicitiis adherere, quia spiritus mentis uestre, dum terrena concupiscit, ad inuidiam utique concupiscit, dum ea que ipsi acquirere concupiscitis, alios inuidetis habere.

Maiorem autem dat gratiam. Maiorem gratiam Dominus dat quam amicitia mundi, quia hec terrena bona ad tempus, et ea cum dolore amittenda tribuit, ille gaudium largitur eternum. Qualibus autem hanc gratiam largiatur, subsequenter exponit.

Propter quod dicit: Deus superbis resistit, humilibus  autem dat gratiam. Fures quidem, periuros, luxuriosos, et alios peccatores, quasi contemptores preceptorum suorum punit Deus, sed specialiter superbis resistere dicitur, quia nimirum maiori pena plectuntur qui confidunt in uirtute sua, qui diuine potentie subdi penitendo negligunt, qui quasi sibi ipsis ad saluandum sufficiant, auxilium superne gratie querere detrectant. At contra humilibus dat gratiam, quia qui in suorum plagis uitiorum ueri se medici manibus suppliciter subdunt, merito desiderate sanitatis dona recipiunt. Notandum autem quod hanc sententiam de superbis et humilibus beatus Iacobus de parabolis Salomonis iuxta antiquam Translationem, quemadmodum et Petrus, in sua Epistola posuit. Pro quo in nostra Editione que de Hebraica  ueritate descendit, ita dicitur: Illusores ipse deludet, et mansuetis dabit gratiam. Deludet autem Dominus illusores, iuxta hoc quod Paulus loquitur de eis qui illum in nomine Patris sui uenientem recipere recusantes, Antichristum in nomine suo uenientem suscepturi sunt : Eo quod dilectionem, inquit, ueritatis non receperunt ut salui fierent, ideo mittet illis Deus operationem erroris, ut credant mendacio . Delusit illusores, cum dicentibus Iudeis: Si rex Isrel est, descendat de cruce et credimus ei , patienter sustinuit, donec mortuus ac sepultus, et eorum insultationes et ipsam mortem cita resurrectione superaret. Dabit autem mansuetis gratiam, quia eis qui se humiliter sequuntur, et perfectionem boni operis et beate perennitatis dona largitur.

 Appropinquate Deo, et appropinquabit uobis: Appropinquate Domino per humilitatem eius uestigia sectando, et appropinquabit uobis per misericordiam, uos de angustia liberando. Non enim regionibus longe est quisque a Deo, sed affectibus. Namque uno commorantes terre loco, is qui uirtutibus studet, et is qui defluit sordibus uitiorum, longe est a Deo, alius proximum habet Deum. Unde et Psalmista dicit: Prope est Dominus omnibus inuocantibus eum in ueritate . Rursumque: Longe est a peccatoribus salus . Illa utique salus cui canimus: Dominus illuminatio mea et salus mea, quem timebo ? Et ipse Dominus, cum nos sibi appropinquare suaderet dicens: uenite ad me, omnes qui laboratis et onerati estis, et ego reficiam uos , continuo quia non hoc pedibus, sed actibus esset implendum demonstrauit, cum subdidit: Tollite iugum meum super uos, et discite a me quia mitis sum, et humilis corde .

Emundate manus peccatores, et purificate corda duplices animo. Hoc est ueraciter Domino nos appropinquare, operis uidelicet munditiam, et cordis simplicitatem habere. Innocens, inquit, manibus et mundo corde, hic accipiet benedictionem a Domino, et misericordiam . Et hoc est ueraciter Dominum appropinquare nobis, sue nobis dona pietatis simpliciter querentibus dare. Sanctus enim Spiritus discipline effugiet fictum, et auferet se a cognitionibus que sunt sine intellectu .

Miseri estote, et lugete, et plorate. Risus uester in  luctum conuertatur, et gaudium in merorem. Humiliamini in conspectu Domini, et exaltabit uos. Nolite, inquit, amare locupletari, et gaudere in hoc seculo, sed memores scelerum que fecistis, hoc potius procurate, ut per breues uite huius miserias paupertatemque ac lamentationem transitoriam ad gaudia celestis regni sempiterna pertingatis, ut non pro letitia temporalium opum quas per iniquum laborem acquisistis, perpetuo mendicetis, lugeatis, tormenta soluatis.

Nolite detrahere alterutrum, fratres mei. Et hoc uitium detractionis ad uenenum lingue mortiferum respicit, de quo ait: Litigatis et belligeratis.

Qui detrahit fratri, aut qui iudicat fratrem suum, detrahit legi, et iudicat legem. Detrahit legi qui detrahit  fratri, quasi ipsa non recte fecerit que detractionem uetuit, dicens per Prophetam: Detrahentem aduersus proximum suum occulte, hunc persequebar . Et in Leuitico: Non eris criminator, nec susurro in populis . Potest et ita intelligi: Qui detrahit fratri legis iussa facienti, detrahit legi, et iudicat legem que talia iussa dedit. uerbi gratia, lex precepit dicens: Ne memor eris iniurie ciuium tuorum. Qui ergo detrahit fratri, et qui iudicat fratrem quem uidet pro Dei amore libenter iniurias suscipere, detrahit utique legi, et iudicat legem que nos iniurias obliuisci precepit.

Tu autem quis es qui iudicas proximum tuum? Temeritatem arguit eius qui proximum delectatur iudicare, nec sue statum fragilitatis ac uite temporalis  incertum perpendere curat. Et quia nonnunquam per immutationem dextere excelsi hi qui iudicabant proximum eius quem iudicabant potestati subduntur, nonnunquam ipso superstite rapiuntur e mundo, arguit subsequenter et eorum temeritatem qui, certitudinem uite sue nullam habentes, de multorum temporum lucro animum in futurum distendunt. Nam sequitur:

Ecce nunc qui dicitis: Hodie aut crastino ibimus in illam ciuitatem, et faciemus quidem ibi annum, et mercabimur, et lucrum faciemus, qui ignoratis quid erit in crastinum. Multifariam in huiusmodi dispositione stultitiam inesse notat, quia uidelicet et de lucri augmento consilium agunt, et se multo tempore uicturos arbitrantur, et ubi annum faciant, sue esse  potestatis autumant, et in his omnibus superni Iudicis examen ad mentem reuocare contemnunt.

Que enim uita uestra? uapor est ad modicum apparens, et deinceps exterminabitur. Non ait que est uita nostra, sed que, inquit, uita uestra? Quia iusti tunc uerius uiuere incipiunt, cum ad huius uite finem peruenerunt. Inimici autem Domini mox cum honorificati et exaltati fuerint, deficientes ut fumus deficient . Non autem putandum est hanc eamdem sententiam esse quam apud se impii in libro Sapientie dixisse perhibentur: Quia ex nichilo nati sumus, et post hec erimus tanquam non fuerimus . Quoniam fumus afflatus est in naribus nostris, et sermo scintille ad commouendum cor  nostrum. Qua exstincta cinis erit corpus, et spiritus diffundetur tanquam mollis er. Hec enim illis ratiocinabatur, qui nullam uitam, nisi istam esse credebant, dicentes cum Epicuro: »Post mortem nichil est, et mors ipsa nichil est.« Illud autem beatus Iacobus intulit, ut doceat quia uita prauorum breuis est in presenti, quam tamen in futuro mors sequitur eterna, iuxta illud beati Iob: Ducunt in bonis dies suos, et in puncto ad inferna descendunt .

Scienti ergo bonum facere et non facienti, peccatum est illi. Per totum huius Epistole textum beatus Iacobus ostendit quod hi quibus scripsit scientiam boni faciendi habebant, simul et fidem rectam didicerant, ita ut et aliis se magistros fieri  posse presumerent, nec tamen operum perfectionem, neque mentis humilitatem, neque continentiam adhuc sermonis erant adepti. Unde illos modo inter alia increpationis et exhortationis uerba non minimum terret in eo, quod scientem bona facere, et non facientem que nouit, maius dicitur habere peccatum, quam illum qui ignoranter delinquit. Tametsi nec ille prorsus a reatu liber esse possit qui nesciens errauit, cum ipsa boni ignorantia non paruum sit malum. Hinc etenim Dominus ait: Seruus qui cognouit uoluntatem Domini sui, et non fecit secundum uoluntatem eius, uapulabit multis. Qui autem non cognouit, et fecit digna plagis, uapulabit paucis .



CAPUT u.


Agite nunc, diuites, plorate ululantes in miseriis que aduenient uobis. Nunc dum tempus est acceptabile, dum dies salutis , futuras inquit penarum misericordias flendo et eleemosynas faciendo uitate. Aurum et argentum uestrum eruginauit, et erugo eorum in testimonium uobis, et manducabit carnes uestras sicut ignis. Non solum impios et immisericordes diuites uisibilis gehenne ignis in tormentis excruciat, sed et ipsa diuitiarum putrefactarum et inanium memoria, quibus facillime possent suas redimere nequitias, non minus et ante iudicium animas eorum, et post resurrectionem etiam carnes exuret, dum sibimetipsis grauiter irasci incipiunt, quia sua scelera eleemosynis abluere noluerunt.  Denique dimitti illi purpurato erugo pecuniarum in testimonium nequitie, et in augmentum uersa erat penarum, quando per increpationem Abrahe audiuit: Fili, recordare quia recepisti bona in uita tua, et Lazarus similiter mala . Possunt etiam nomine carnium ipse carnales delicie intelligi, quas erugo pecuniarum sicut ignis manducat, dum animam luxuriosam et extrinsecus seuiens flamma cruciat, et non minus interius pungens sue tenacie dolor accusat. Quod in hac quoque uita sepius contingit, ut nonnulli diuitias quibus male utebantur, amittant, perditisque facultatibus iam sero incipiant, quod eas sine fructu habuerint dolore, et tunc se gemant indigentibus sua non dedisse, cum ipsi ingruente indigentia cogantur mendicare.

 Thesaurizastis uobis iram in nouissimis diebus. Quia, neglecta pauperum nuditate uel esurie, thesauros pecunie uobis condere gaudebatis, iam uobis ipsis non preuidentes interni iudicis iram cumulastis. Que etsi necdum apparuit, in nouissimis diebus iam certissima restat, id est, ubi temporalium dierum finis adfuerit.

Ecce merces operariorum qui messuerunt regiones uestras, que fraudata est a uobis, clamat. Quanta superborum iniquitas, qui cum diuitias sufficientes habeant, non solum pauperes passim uenientes suscipere ac reficere spernunt, sed ipsis quoque mercenariis, uel famulis suis debitam laboris sui mercedem reddere nolunt. Quod impietatis uitium beatus Iob multum se cauere insinuat, cum ait: Si  aduersum me terra mea clamat, et cum ipsa sulci eius deflent, si fructus eius comedi absque pecunia, et animam agricolarum eius afflixi, pro frumento oriatur mihi tribulus, et pro hordeo spina . Et clamor ipsorum in aures Domini Sabaoth introiuit. Dominum Sabaoth, id est, Dominum exercituum appellat, ad terrorem eorum qui pauperes putant nullum habere tutorem. Huic autem loco congruit illud Psalmiste: Tibi enim derelictus est pauper, pupillo tu eris adiutor . Et quod in libro beati Iob scriptum est: Neque enim frustra audiet Deus, et omnipotens singulorum causas intuebitur . Epulati estis super terram. Neglectis gaudiis celestibus ad que per afflictiones et ieiunia  uenire poteratis, epulas tantum diligitis carnales, quas tanta in futuro fames sitisque sequetur, ut ne una quidem aque gutta tunc possit aliunde acquiri, per quam uobis ardens lingua refrigeretur.

Et in luxuriis enutristis corda uestra. Illi in luxuriis enutriunt corda sua, qui, iuxta illum Ecclesiastis sermonem, non prohibent cor, quin omni uoluptate fruatur, et oblectet se in his que parauerint. Et hanc ducunt partem suam, si utantur ipsi laboribus suis, nullam de pauperum nutrimento uel oblectamento curam habentes . In die occisionis adduxistis et occidistis iustum, nec restitit uobis. Iustum appellat Dominum Saluatorem, de quo et beatus protomartyr Stephanus eisdem Iudeis loquitur: Quem prophetarum non sunt persecuti patres  uestri, et occiderunt eos qui annuntiabant de aduentu Iusti? cuius uos nunc proditores et homicide fuistis . Apparet ergo quod beatus Iacobus illos diuites alloquitur ex eo loco, quo ait: Agite nunc, diuites, plorate ululantes, qui in necem Domini coniurauerant, et necdum fidem nominis eius qua saluarentur acceperant. De quibus et supra loquitur credentibus: Nonne diuites per penitentiam opprimunt uos, et ipsi trahunt uos ad iudicia? Nonne ipsi blasphemant bonum nomen, quod inuocatum est super uos ? Et quia duodecim tribubus que sunt in dispersione scribit, ita fideles monet opera fidei facere, ut eos etiam qui necdum crediderant ad fidem dominicam simul et fidei opera suadeat conuerti, reuocans illis ad memoriam quia Dei Filium  occiderint, et insuper quasi nichil mali perfecissent, luxurie sese et auaritie manciparint, nec tantum scelus penitentia et eleemosynis emendare curarint. Quibus proprie conuenit quod ait: Auaritiam carnes eorum instar ignis manducaturam, et quia thesaurizauerunt sibi iram in nouissimis diebus. Hoc namque in eis post occisionem ipsius Iacobi completum esse claruit, cum Ierosolymorum ciuitas, imo omnis Iudee prouincia expugnaretur ac declaretur a Romanis, et ceterorum que patrarant scelerum. Patientes ergo estote, fratres, usque ad aduentum Domini. Postquam superbos et incredulos increpauerat, rursus conuertitur ad eos qui talium improbitate fuerant oppressi, cohortans eos ad patientiam, et insinuans quia talium pressurarum finis proximus instet, aut  ipsis uidelicet raptis ad Dominum, fructumque sue patientie recipientibus, aut persecutoribus eorum potestate persequendi priuatis. Ecce agricola exspectat pretiosum fructum terre, patienter ferens donec accipiat temporaneum et serotinum, etc. Si ille pro terre fructu quem exspectat, et temporalem sperat prouenire, tam patienter laborat, quanto magis uos pro celestis fructu mercedis, quem perpetuo possidere ualetis, omnia nunc aduersa sustinere debetis? Accipietis etenim uos temporalem fructum, uitam uidelicet anime post mortem. Accipietis et serotinum, carnis incorruptionem in iudicio. uel certe temporaneum in operibus iustitie, serotinum in retributione laborum, iuxta illud Apostoli: Habetis fructum  uestrum in sanctificationem, finem uero uitam eternam . Nolite ingemiscere, fratres, in alterutrum, ut non iudicemini. Quasi uos maiora meritis aduersa patiamini, et persecutores uestri cum maxima scelera fecerint, nichil ferre uideantur aduersi. Ut non iudicemini. Iudicio uidelicet damnationis, eo quod iudicem istum quasi inique iudicantem uituperetis.

Ecce Iudex ante ianuam assistit. Qui et uobis premia patientie, et aduersariis uestris penam quam merentur restituet. Ante ianuam autem assistit, quia uel proximus est ad noscenda omnia que geritis, uel cito ueniet ad retribuendum, et uobis, et persecutoribus uestris, que singuli meruistis. Exemplum accipite, fratres, exitus mali, et longanimitatis, et  laboris, et patientie, prophetas qui locuti sunt in nomine Domini. uidete, inquit, quia prophete qui tam sancti erant, tam immunes a delictis, ut Dei spiritus per eos sua mysteria loqueretur hominibus, exitum malum habuerunt mortem patiendo ab infidelibus, ut Zacarias, Urias, et Machabei martyres. Et in nouo Testamento Ioannes, Stephanus, Iacobus Zebedei, et alii quam plurimi. Nec tamen huiusmodi exitu ingemiscere, sed eum potius longanimiter ferre uolebant. Alii longos sustinuere labores, sed hos patienter et sine murmuratione tulere, ut Ne in edificatione arce per centum annos, Moyses in ereptione et ducatu populi per annos XL, Dauid in exsilio sine culpa perpesso, Ioseph in seruitio fratrum fraude suscepto. Ad utraque autem firmum et immutabile subiunxit  exemplum dicens: Sufferentiam Iob audistis, et finem Domini uidistis. Laborem, inquit, et patientiam Iob lectione cognouistis, et quia duplicia cuncta, que hostis fraude perdidit, Domino miserante, recepit. Exitum quoque Domini in cruce quem longanimiter suscepit, astantes ipsi uidistis, sed et gloriam resurrectionis et ascensionis eius ad celos, euangelica predicatione didicistis. Quia misericors est Dominus et miserator. Ut uel in presenti suos a tentationibus liberet, et pro constantia fidei etiam coram hominibus uiuentes glorificet, uel post mortem in occulto coronet, et ne sic quidem ab hominibus memoriam quam meruere laudis auferat. Ante omnia autem, fratres mei, nolite iurare, neque per celum, neque per terram, neque aliud quodcunque iuramentum. Sit autem  sermo uester est, Est, Non, non. Quia lethiferum lingue uirus ad integrum in suis auditoribus exhaurire desiderat, qui detrahere alterutrum uetuit, qui iudicare proximum interdixit, qui in aduersitatibus alterutrum ingemiscere prohibuit, que sunt aperta peccata, addit et hoc quod quibusdam leue uidetur, ut iuris quoque iurandi consuetudinem tollat. Nam hoc quoque illis nequaquam paruipendendum patenter apparet, qui illam Domini sententiam sollicite considerant, qui dicit: Omne uerbum otiosum quod locuti fuerint homines, reddent rationem de eo in die iudicii , ut non sub iudicio decidatis. Ideo, inquit, uos a iurationis culpa compesco, ne frequenter uera iurando aliquando etiam in periurium  decidatis, sed eo longius a peierandi uitio stetis, quo nec uerum deierare nisi proxima necessitate uelitis. Sed et ille sub iudicio reatus decidit, qui etsi nunquam peierat, crebrius tamen quam opus uerum est deierat. Quia nimirum ipsa superflue locutionis otiositate delinquit, offenditque Iudicem, qui et inutile uerbum et iuramentum omne uetuit.

Tristatur aliquis uestrum? etc. Qui supra in pressuris ad inuicem fratres ingemiscere prohibuit, nunc quid e contrario gerendum sit ipse demonstrat. Si quid, inquit, alicui uestrum tristitie deprimentis, uel ab aliis hominibus illata forte iniuria ingruerit, uel culpa accidente, uel domestico damno preoccupante, uel alia qualibet ratione uos contristari contigerit, nequaquam illa hora ad inuicem  murmuraturi, et de Dei iudiciis querelas deposituri conueniatis, sed potius ad ecclesiam concurrentes flexis genibus Dominum orate, ut consolationis sue gratiam mittat, ne uos tristitia seculi, que mortem operatur, absorbeat . Ipsi quoque crebra psalmodie dulcedine, nociuam mestitie pestem uestro de corde repellite.

Infirmatur quis in uobis? etc. Sicut dederat contristato, sic dat consilium et infirmanti, qualiter se a murmurationis stultitia tueatur, iuxtaque modum uulneris, modum ponit et medele, tristato precipiens ut ipse pro se oret et psallat, infirmanti autem uel corpore uel fide mandans ut qui maiorem sustinuit plagam, plurimorum se adiutorio,  et hoc seniorum, curare meminerit, neque ad iuniores minusque doctos causam sue imbecillitatis referat, ne forte quid per eos allocutionis aut consilii nocentis accipiat.

Et orent super eum, ungentes eum, etc. Hoc et apostolos fecisse, in Euangelio legimus, et nunc Ecclesie consuetudo tenet, ut infirmi oleo consecrato ungantur a presbyteris, et oratione comitante sanentur. Nec solum presbyteris, sed, ut Innocentius papa scribit, etiam omnibus Christianis uti licet eodem oleo in sua aut suorum necessitate ungendo, quod tamen oleum, non nisi ab episcopis licet confici. Nam quod ait, Oleo in nomine Domini, significat oleum consecratum in nomine Domini. uel  certe quia etiam cum ungunt infirmum, nomen Domini super eum inuocare debent.

Et si in peccatis sit, dimittentur ei. Multi propter peccata in anima facta, infirmitate aut etiam morte plectuntur corporis. Unde apostolus Corinthiis, qui corpus Domini percipere indigne soliti erant, ait: Ideo inter uos multi et infirmi et imbecilles sunt, et dormiunt multi . Si ergo infirmi in peccatis sint, et hec presbyteris Ecclesie confessi fuerint, ac perfecto corde ea relinquere atque emendare satagerint, dimittentur eis. Neque enim sine confessione emendationis peccata queunt dimitti Unde recte subiungitur:

Confitemini ergo alterutrum peccata uestra, etc. In  hac autem sententia, illa debet esse discretio, ut quotidiana leuiaque peccata alterutrum cequalibus confiteamur, eorumque quotidiana credamus oratione saluari. Porro grauioris lepre immunditiam iuxta legem sacerdotii pandamus, atque ad eius arbitrium qualiter et quanto tempore iusserit purificare curemus.

Multum enim ualet deprecatio iusti assidua, etc. Decenti astruit exemplo quantum deprecatio iusti ualet assidua, cum Elias una tantum oratione orando tam longo tempore celos continuerit, terris imbres auerterit, fructus mortalibus negauerit, et rursus ubi uoluit, ubi tempus esse perspexit, ubi longa inedie tabe cor regis superbi et gentis idololatre ad penitentiam uidit inflexum, una solummodo  oratione orauerit, et fructus atque aquas quas negauerat, terris restituerit. Sic enim sequitur:

Et rursum orauit, et celum dedit pluuiam, etc. Semel ergo et prius et postmodum orauit, et hoc unus Elias talia ac tanta impetrauit, quantum igitur ualet frequens plurimorum oratio iustorum? Sed ne trepidaret nostra fragilitas, reputans se tanto prophete, qui curru igneo rapi meruit ad celos, similia facere non posse, consulte beatus Iacobus de eius oratione locuturus, ita inchoauit: Elias homo erat similis nobis, passibilis. Homo namque erat tametsi nulli hominum uirtute secundus, similis nobis origine carnis, passibilis ut nos et mentis fragilitate et carnis. Nam quia carne fragilis esset, apud  Sareptanam uiduam uictum querendo monstrauit. Quia mente quoque passibilis fuerit, ostendit cum post redditas terris aquas exstinctosque prophetas, et sacerdotes idolorum, unius muliercule minis exterritus per deserta fugit. Quanti autem sit meriti apud Dominum pro infirmantibus orare, eosque sua peccata confitentes ad amissam reuocare sospitatem, subdendo manifestatur:

Fratres mei, si quis ex uobis errauerit a ueritate, etc. Quia enim in superioribus huius Epistole partibus lingua nostra a maligna uel otiosa locutione restringitur, opportune in fine quid maxime loqui debeamus ostenditur. Iubemur itaque orare et psallere Domino, quoties aliquibus pulsamus  aduersis. Item confiteri alterutrum peccata nostra, et orare pro inuicem, ut saluemur, pro sanitate proximorum, non solum temporali sed potius eterna, quantam possumus impendere curam. Sic enim magne mercedis est a morte eripere carnem quandoque morituram, quanti est meriti a morte animam liberare in celesti patria sine fine uicturam? Notandum sane quod quidam Codices habent: Saluabit animam suam a morte. Et ex ambiguo Greco, ita etiam recte interpretari potest. Et reuera qui errantem corrigit, sibimetipsi per hoc uite celestis gaudia ampliora conquirit. Saluabit, inquit, animam suam a morte, et cooperiet multitudinem peccatorum. Qui peccatorem ab errore conuertit, et eius peccata per hanc conuersionem ab aspectu interni Iudicis  superpositione uite melioris abscondit; et sua quoque in quibuscunque offendit errata, ab intuitu eius qui omnia uidet proximum curando contegit, iuxta illud Psalmiste: Beati quorum remisse sunt iniquitates, et quorum tecta sunt peccata . Nec obliuiscitur hec hortans beatus Iacobus, quod superius ait: Nolite plures magistri fieri, fratres mei . Ibi namque imperfectos in propria actione a magisterii officio quod per iactantiam querebant, submouet. Hic uero instructos ex omni parte quid erga salutem proximorum pro amore fraternitatis agere debeant edocet. Quod enim hic  doctor facere perhibetur, hoc alio loco caritas facere memoratur, dicente beato Petro apostolo: Quia caritas operit multitudinem peccatorum . Nec pretereundum, quod hec errantis conuersio non solum loquendo, sed plerumque etiam bene agendo perficitur. Nam si quis, etiam lingua tacente, proximis exempla bone actionis ostendit, eosque ad imitanda que neglexerant eleemosyne uel hospitalitatis, uel aliarum opera uirtutum conuertit, officium profecto doctoris exsequitur, ac pro eius quem correxit saluatione fratris, certam a pio Iudice mercedem consequetur.



IN PRIMAM EPISTOLAM PETRI.



CAPUT PRIMUM.


Petrus, apostolus Iesu Christi, etc. Aduene Latine, Grece dicuntur proselyti. Quo nomine appellabant Iudei eos qui, de gentibus nati, in Deum credere et, circumcisione accepta, Iudaico more, iuxta Dei legem uitam ducere maluerunt. De quorum numero fuere quidam eorum qui in die sancto Pentecostes, quo apostoli Spiritum sanctum in ignis uisione perceperunt, ad predicationem eorum Christo crediderunt, dicente Scriptura quod Iudei quoque et proselyti adessent. Electos ergo aduenas dicit, qui de gentilitate ad agnitionem ac susceptionem diuine legis, ac perceptis sacramentis legalibus, ad acceptionem gratie fidei peruenire meruerunt. Unde sanctus presbyter Hieronymus de his loquens ait:  »Quia Petrus post episcopatum Antiochensis Ecclesie, et predicationem dispersionis eorum qui de circumcisione crediderunt in Ponto, Galatia, Cappadocia, Asia et Bithynia, secundo Claudii anno, ad expugnandum Simonem magum Romam pergit.« Sed et nos si ueraciter cum propheta, Deo dicere possumus: Quoniam incole nos sumus apud te in terra, et peregrini sicut omnes patres nostri , ad nos quoque Epistolas beati Petri scriptas credere et ut nobis missas legere debemus. Denique in ipsis Epistolis, quasi alibi patriam habentes, nos admonet, dicens: Charissimi, obsecro uos tanquam aduenas et peregrinos abstinere a carnalibus desideriis . Quod uero adiungitur, dispersionis, significat quia dispersi sint a Ierosolymis in  persecutione que facta fuerat sub Stephano, uel certe aliis multifariis persecutionibus sint pro fide uel a Iudeis uel a gentibus afflicti, a propriis sepe sedibus pulsi, ut in Actibus apostolorum legimus. Sed et Paulus ad Galatas: Tanta, inquit, passi estis sine causa, si tamen sine causa.

Dispersionis Ponti, Galatie, etc. Omnes he prouincie sunt Grecorum in Asia. Sed et alia Bithynia est in Europa, de qua illi qui in Asia sunt Bithyni originem ducere perhibentur. Illa autem que in Asia est Bithynia, uocatur et maior Phrygia, que Hiera flumine est a Galatia disterminata.

Secundum prescientiam Dei Patris, etc. Adherent  hi uersiculi ad hoc quod predixerat, Electis aduenis. Electi namque erant secundum prescientiam Dei Patris. Unde et apostolus ait: Quos presciuit et predestinauit conformes fieri imaginis Filii sui. Et alibi: Sicut elegit nos in ipso ante nundi constitutionem. Electi autem erant ad hoc, ut per donationem Spiritus sancti sanctificarentur, emundati ab omnibus peccatis, ut obedire inciperent Domino Iesu Christo, qui per inobedientiam protoplasti perierant, ut aspersi sanguine eius potestatem Satane uitarent, sicut Isrel per agni sanguinem Aegyptorum dominatum declinauit. Aspersionem autem dicit more Scripture ueteris, ubi que sanctificanda erant, sanguine hostiarum solebant aspergi. Ceterum ipse Dominus dicit manifeste de eo: Nisi manducaueritis  carnem Filii hominis, et biberitis eius sanguinem, non habebitis uitam in uobis .

Gratia et pax multiplicetur. Ut quod bene cepistis, perfecte compleatis. Bene primo gratiam, postea nominat pacem, quia sine gratia Christi ad pacem reconciliationis peruenire non possumus, imo nichil pacificum, nisi per gratiam eius habere ualemus

Benedictus Deus, et Pater Domini nostri Iesu Christi. Ita Deo Patri laudes benedictionis refert, ut Dominum Saluatorem nostrum, et Deum demonstret esse et hominem. Cum enim dicit, Deus et Pater Domini nostri Iesu Christi, Deum quidem Domini Iesu Christi appellat, quia ipsum Dominum Christum, hominem factum fuisse meminit; Patrem autem Domini  nostri nominat, quia eumdem Dominum nostrum Dei Filium semper exstitisse non dubitat.

Qui secundum magnam misericordiam suam regenerauit nos, etc. Iure benedicitur a nobis Deus, qui, cum nostris meritis generati fuissemus ad mortem, sua nos misericordia regenerauit ad uitam. Et hoc per resurrectionem Filii sui, cum in tantum nostram dilexerit uitam, ut illum pro hac mori disponeret, atque eadem morte per resurrectionem destructa, spem nobis exemplumque resurgendi monstraret. Mortuus namque est, ne nos mori timeremus. Resurrexit ex mortuis, ut et nos per eum resurrecturos esse speraremus.

 In hereditatem incorruptibilem, etc. Incorruptibilem, inquit, propter uitam celestem, que nec senio, nec morbo, nec morte, nec aliqua mestitia tangitur. Incontaminatam, quia nullus in eam potest immundus intrare. Immarcescibilem, quia nec ipsis beatorum hominum mentibus ex longo usu celestis illa conuersatio ualet aliquando uilescere, quomodo presentis seculi luxus et delicie solent nonnunquam diutina consuetudine et usu in fastidium uerti.

Conseruatam in celis in uobis. Conseruatam in uobis dicit, pro eo ut diceret, conseruatam uobis, id est ad hoc conseruatam nunc, ut uobis tempore prestituto reddatur in celis. uel certe conseruatam in celis in uobis, quia qui dedit credentibus potestatem filios Dei fieri , ipse dedit eiusdem  potestatem hereditatem in celis accipere, perseuerando usque in finem ut salui sint. Et ideo conseruatam dicit in illis hereditatem, quorum meritis, iuuante Domino, perueniendum nouit ad illam, quia qui non seruauerint disciplinam Patris, hereditatem ab eo non merentur accipere.

Qui in uirtute Dei custodimini per fidem, etc. Et Dominus ait in Euangelio: In domo Patris mei mansiones multe sunt . Et iterum: Non est meum dare uobis, sed quibus paratum est a Patre meo . Parate ergo sunt sedes in regno Dei, parate mansiones in domo Patris, parata salus in celis, tantum faciat se dignum qui accipere desiderat. Sed quia nemo suo tantum conamine dignus fieri, suisque uiribus ad eternam potest uenire salutem,  recte premittitur: Qui in uirtute Dei custodimini per fidem. Neque enim quisquam sue libertatis potentia custodiri ualet in bonis, sed illius per omnia querendum est auxilium, ut perficiamur, a quo initium bone actionis accepimus.

In quo exsultabitis, etc. Quod dicit In quo, significat in eo quod tempore nouissimo salus parata reuelabitur, ac dignis dabitur. De quo et Dominus ait: Iterum autem uidebo uos, et gaudebit cor uestrum, et gaudium uestrum nemo tollet a uobis .

Modicum nunc, si oportet, contristari. Oportet, inquit, contristari, quia non nisi per tristitiam seculi labentis et afflictiones potest ad gaudia eterna perueniri. Modicum autem dicit, quia ubi merces eterna retribuetur, breue uidebitur ac leue totum  fuisse quod in seculi tribulationibus graue uidebatur et acerbum.

Ut probatio fidei uestre multo pretiosior sit auro, etc. Et Sapientie liber passiones sanctorum auro quod per ignem examinatur comparat, dicens de Domino: Tanquam aurum in fornace probauit illos, et quasi holocausti hostiam accepit illos . Quia nimirum quos in camino tribulationis fideles probauerit, hos in gaudio retributionis quasi placabilem sibi hostiam assumet. Et bene patientia sanctorum auro assimilatur, quia sicut in metallis pretiosius auro aliquid non est, ita hec apud Deum omni est laude dignissima. Hinc etenim scriptum est: Pretiosa in conspectu Domini mors sanctorum  eius . Sicut enim aurum in fornace clausum ignibus examinatur, prolatum uero foras cuius sit fulgoris apparebit, ita fidelium constantia inter infidelium quidem pressuras contemptibilis uidetur ac stulta; sed ubi tempus retributionis, finito certamine tribulationum, adfuerit, tunc quante fuerit glorie quantum flammis passionum profecerit, eorum uirtus ostenditur. Unde apte subiungitur:

Inuenitur in laudem et gloriam, etc. Inuenitur autem in laudem probatio fidei, cum laudans eam Iudex dicet: Esuriui, et dedistis mihi manducare, etc. . Inuenitur in gloriam, cum premittit eamdem glorificans: uenite, benedicti Patris mei, possidete paratum uobis regnum a constitutione mundi . Inuenitur in honorem, cum, cadentibus  impiis in supplicium eternum, iusti ibunt in uitam eternam . De quo ipse ait: Si quis mihi ministrauerit, honorificabit eum Pater meus .

Quem cum non uideritis, diligitis, etc. Et Paulus ait: Quod oculus non uidit, nec auris audiuit, nec in cor hominis ascendit, que preparauit Deus diligentibus se .

De qua salute exquisierunt atque scrutati sunt prophete, etc. Exquisierunt et scrutati sunt in occulto a Domino, uel ab angelis, de futura Euangelii gratia, quando uel quo ordine salus eterna mundo adueniret, quod in eorum libris inuenitur. Unde et unus ex eis pro magno scientie salutaris amore uir desideriorum appellari ab angelo meruit. Prophetabant  autem loquendo palam hominibus, et exponendo que in occulto interne contemplationis ipsi cognouerant.

Scrutantes in quod uel in quale tempus significaret in eis Spiritus Christi, etc. Has glorias significauit euangelista, cum ait: Spiritus enim nondum erat datus, quia iehsu nondum fuerat glorificatus . Due autem sunt Domini glorificationes, secundum suscepti hominis formam: una, qua resurrexit a mortuis; et alia, qua ascendit in celum ante oculos discipulorum suorum. Restat tertia, et ipsa in conspectu hominum, cum uenerit in maiestate sua et Patris et sanctorum angelorum ut reddat unicuique secundum opera sua.

Quibus reuelatum est quia non sibimetipsis, etc.  Inter multa arcana que reuelata sunt prophetis, cum diligenter de futura salute scrutarentur et exquirerent, etiam hoc illis reuelatum est, quia non in diebus eorum eadem salus, sed in uestris potius, qui in fine seculorum nascimini, esset aduentura temporibus. Hec ideo dicit, ut admoneat eos curam gerere salutis oblate, quam tantisper amabant prophete et iusti priores, desiderantes illo tempore uiuere in mundo, quo ablatis e mundo statim liceret celestia regna conscendere.

Per eos qui euangelizauerunt in uos, etc. Supra dixerat prophetas Spiritu Christi prenuntiasse passiones eius et posteriores glorias, et nunc eadem dicit apostolos eis nuntiare Spiritu sancto misso de  celo. Unde patet quia idem Spiritus Christi erat in prophetis prius, qui postmodum in apostolis; ideoque eamdem fidem passionis Christi et posteriores glorias, utrique populis predicabant, illic adhuc uenturam, isti iam uenisse; ac per hoc unam esse Ecclesiam, cuius pars carnalem Domini aduentumprecesserit, pars sit altera secuta.

In quem desiderant angeli prospicere. Constat profecto quia tanta eius qui passus est pro nobis hominis Iesu Christi posterior gloria successit, ut etiam angelice in celo uirtutes, cum sint eterna felicitate perfecte, non solum immortalem Deitatis magnificentiam, sed et assumpte humanitatis eius claritatem semper aspicere gaudebant. uerum diligentius intuendum quomodo dicat quod in eum desiderent  angeli prospicere, cum desiderium dici non soleat eius rei quam habemus, sed quam uolumus habere, nam nemo desiderat quod habet. Quomodo ergo in Christum prospicere desiderant, cuius faciem cernere nunquam cessant, nisi contemplatio diuine presentie ita superne patrie ciues beatificat, ut ineffabili nobis ordine et semper eius uisa gloria satientur, et semper eius dulcedinem quasi nouam insatiabiliter esuriant? Nam, sicut beatus papa Gregorius, delicias cordis et corporis mirifice distinguens, ait corporales delicie, cum non habentur, graue in se desiderium accendunt, cum uero habite eduntur, comedentem protinus in fastidium per satietatem uertunt. At contra spirituales delicie, cum non habentur, in fastidio sunt; cum uero habentur,  in desiderio sunt; tantoque a comedente amplius esuriuntur, quanto et ab esuriente amplius comeduntur. In illis appetitus saturitatem, saturitas fastidium generat; in istis autem appetitus saturitatem, saturitas appetitum parit. Augent enim spirituales delicie desiderium in mente dum satiant, quia quanto magis earum sapor percipitur, eo amplius cognoscitur quod amplius ametur. Potest autem quod ait: In quem desiderant angeli prospicere, etiam de Spiritu sancto recte intelligi, de quo promiserat: Qui euangelizauerunt in uos Spiritu sancto misso de celo. Namque hoc beatus Petrus ad gratiam referre diuine pietatis uoluit, quod eum qui tante maiestatis est et glorie, ut semper eius uisio sicut et ipsius Patris et Filii  desideretur ab angelis in celis, causa salutis humane ad terras Spiritum miserit, atque illustrandis fidelium mentibus infuderit.

Propter quod succincti lumbos mentis uestre, etc. Quia uobis, inquit, hoc promissum est, ut reuelationem Iesu Christi uideatis post hanc uitam, quam nunc angeli uident, quanto maior est gratia uobis promissa, tanto amplius digni esse curate ut eam percipere ualeatis. Succingit lumbos mentis, qui hanc et a cogitatione restringit. Et recte dicit: Sperate in eam que offertur uobis gratiam in reuelatione Iesu Christi, quia qui succinctis lumbis mentis, id est, mente et corpore castus, Domini aduentum exspectat, merito, quando reuelatur, sperat. Nam  qui Domino se placere non nouit, merito spe bonorum, carnes ne citius adueniat, metuit.

Quasi filii obedientie, etc. Recte filios obedientie uult illos existere, quos in prefatione in obedientie et aspersionem sanguinis Iesu Christi dixerat electos.

Sed secundum eum qui uocauit uos sanctum, etc. Huic simile est illud in Euangelio: Estote igitur uos perfecti, sicut et Pater uester celestis perfectus est .

Et si Patrem inuocatis eum. Dicendo in oratione: Pater noster, qui es in celis .

Qui sine acceptione personarum iudicat, etc. Non ut pater carnalis qui filiis peccantibus indulgentius parcere quam famulis consueuit. Pater autem Deus  tante iustitie et pietatis est, ut et seruos humiles atque obedientes, imo et hostes sibi manum dantes mutet in adoptionem filiorum, et rursum eos qui filiorum nomine uidentur honorabiliores, pro culpa inobedientie prorsus hereditatis perpetue reddat exsortes.

In timore incolatus uestri tempore conuersamini. Ne uidelicet per desidiam et negligentiam tanto Patre existatis indigni, et dum tempore presentis incolatus securi sitis, ad promissam patrie beatitudinem peruenire non possitis.

Scientes quod non corruptibilibus, auro uel argento, etc. Quanto maius est pretium quo redempti estis a corruptione uite carnalis, tanto amplius timere debetis, ne forte ad corruptelam uitiorum reuertendo  animum uestri Redemptoris offendatis.

Renati non ex semine corruptibili, etc. Tale est in Euangelio Ioannis: His qui credunt in nomine eius, qui non ex sanguinibus, neque ex uoluntate carnis, neque ex uoluntate uiri, sed ex Deo nati sunt . Sicut ergo incorruptibile est pretium dominice passionis quo redempti sumus, ita etiam incorruptibile est sacramentum fontis sacri quo renascimur. Que ita sibi inuicem connectuntur, ut unum nobis sine altero salutem conferre nequeat. Quia nimirum Dominus ita nos tempore Incarnationis sue suo sacro sanguine simul omnes redemit, ut nos quoque nostro tempore uiritim per regenerationem baptismi, ad consortium eiusdem regenerationis peruenire debeamus. De qua regeneratione bene dicitur quia  non ex semine corruptibili, sed per uerbum Dei uiui et permanentis in eternum agatur, ut hinc colligatur quia sicut ex semine corruptibili caro que corrumpitur nascitur, sic per aquam uerbo Dei consecratam uita nobis que fidem nesciat tribuitur. Quod et apte prophetico astruit testimonio, subiiciens:

Quia omnis caro ut fenum, etc. Sicut ergo corruptibilis corruptibilem caro generat carnem, ita uerbum Domini, quod manet in eternum, eternam his quos ex aqua recreat in carne simul et anima uitam dat. Huius testimonii sanctus Cyprianus, in libro de Habitu uirginum, ita meminit: »Clamat inquit, Isaie Deus: Omnis caro fenum, et omnis  claritas eius ut flos feni. Aruit fenum, et flos decidit, sermo autem Domini manet in eternum.« Neminem Christianum decet, et maxime uirginem non decet, claritatem ullam computare carnis et honorem, sed solum appetere sermonem Dei, bona in eternum mansura complecti. Aut si in carne sit gloriandum, tunc plane quando in nominis confessione cruciatur, quando fortior femina uiris torquentibus inuenitur: quando ignes, aut cruces, aut ferrum, aut bestias patitur, ut coronetur. Illa sunt carnis pretiosa monilia, illa corporis ornamenta meliora. Non autem turbet lectorem quod in hac prophete sententia, ille claritatem, nostra Translatio gloriam posuit, namque ex uno Greco, quod est , utrumque solet Latine transferri.



CAPUT II.


Deponentes igitur omnem malitiam et omnem dolum, etc. Quia renati estis, inquit, nuper, et filii Dei per baptismum facti, tales modo estote per studium bone conuersationis, quales recenter editi infantes per naturam innoxie etatis, ignari uidelicet malitie et doli, simulare, inuidere, detrahere, aliisque huiusmodi uitiis mancipari omnimodis ignorantes. Qui sicut lac maternum naturaliter desiderant, ut ad salutem crescere atque ad panem comedendum peruenire ualeant, ita et uos simplicia fidei rudimenta, primo de Ecclesie matris uberibus querite, hoc est de utriusque Testamenti doctoribus, qui diuina eloquia uel scripsere, uel etiam uiua uobis uoce predicant, ut bene discendo perueniatis ad refectionem  Panis uiui qui de celo descendit, hoc est per sacramenta dominice incarnationis, quibus renati estis et quibus nutriti, perueniatis ad contemplationem diuine maiestatis.

Rationabile et sine dolo lac concupiscite, etc. Precepto concupiscendi lac uerbi tangit eos qui ad audiendas lectiones sacras inuiti et fastidiosi adueniunt, ignari illius sitis et esuriei de qua Dominus ait: Beati qui esuriunt et sitiunt iustitiam . Ideoque tardius ad perfectum salutis crementum peruenientes, quo possint solido uerbi cibo refici, id est, arcana cognoscere diuina, uel maiora facere bona.

Si tamen gustatis, quoniam dulcis est Dominus. Hoc  pacto dimissa atque emendata cordis  uestri malitia et spurcitia, uitalem Christi alimoniam concupiscite, si diuine dulcedinis quanta sit multitudo sapitis. Nam qui nichil de superna suauitate animo gustat, non est mirum si hunc terrestribus illecebris sordidare non euitat. Bene autem Psalmista gustare admonet quam dulcis sit Dominus, quia sunt nonnulli qui de Deo sentiunt, non quod dulce interius sapiat, sed quod excussum exterius sonet. Qui etsi secreta quedam intelligendo percipiunt, eorum dulcedinem experiri non possunt. Et si nouerunt quomodo sunt, ignorant, ut dixi, quomodo sapiunt. Et quoniam in ipso psalmo de quo hunc uersiculum assumpsit, premissum est: Accedite ad illum et illuminamini , recte beatus Petrus subdidit, dicens:

 Ad quem accedentes lapidem uiuum, etc. Et hoc de lapide testimonium sumit ex psalmo, ubi scriptum est: Lapidem quem reprobauerunt edificantes, hic factus est in caput anguli . Quod ne quis Iudaico sensu putaret de materiali lapide a propheta cantatum, qui in edificatione terrene cuiuslibet domus contra hominum dispositionem diuino iudicio imponeretur, consulte addidit uiuum: Ad quem accedentes, inquiens, lapidem uiuum, ut de Christo dictum significet. Qui recte lapis appellatus est, qui in carne ueniens, ad edificationem sancte Ecclesie, quo hanc confirmaret, sese inserere dignatus est. uiuus autem qui dicere potuit: Ego sum uia, ueritas et uita . Qui ab hominibus reprobatus est, cum dicerent: Non habemus regem nisi Cesarem  . A Deo autem electus, cum ait ipse: Ego autem constitutus sum rex ab eo , et cetera. Et honorificatus, quando post mortem crucis Deus illum exaltauit, et donauit illi nomen quod est super omne nomen , et cetera.

Et ipsi tanquam lapides uiui, etc. Superedificari illos dicit, quia sine Domino nostro Iesu Christo, lapide scilicet uiuo, nulla spiritualis edificatio stare potest. Fundamentum enim aliud nemo potest ponere preter ipsum , cuius participatione fideles lapides uiui efficiuntur, qui per infidelitatem lapides mortui fuerant, duri scilicet et insensibiles, quibus merito dicitur: Auferam a uobis cor lapideum, et dabo uobis cor carneum . Sed tanquam lapides uiui ad spirituale edificium aptantur, qui, por  discretionem eruditi doctoris amputatis actibus et cogitationibus superfluis, uelut ictu quadrantur securis. Et sicut ordines lapidum in pariete portantur alii ab aliis, ita portantur fideles quique a precedentibus in Ecclesia iustis, portant et ipsi sequentes iustos per doctrinam et tolerantiam usque ad ultimum iustum. Qui cum a prioribus portetur, quem portare debeat ipse sequentem non habebit. Qui autem omne edificium portat, et ipse a nemine portatur, Dominus est Christus, unde et lapis pretiosus a propheta uocatur in fundamento fundatus. Item uiuos lapides appellat electos, ut conatum insinuet bone intentionis siue actionis eorum, quo preueniente se ac comitante Dei gratia semper exerceri debeant. Mortui namque, id est, materiales lapides, cum preparantur  aut ponuntur in edificio, nil ipsi laborem operantis iuuare, nil etiam per se nisi cadere possunt, sed quocunqne et ubicunque a structore positi fuerint, ita ibidem insensibiliter perdurant, aut elapsi decidunt. Non autem nos beatus Petrus talium lapidum duritiam atque insensibilitatem uult imitari, sed tanquam lapides uiuos fundamento Christi superedificari, ut uidelicet iuuante nos gratia, sobrie et iuste et pie uiuendo cooperemur, iuxta exemplum eius qui dicebat: Et gratia eius in me uacua non fuit, sed plus omnibus illis laboraui . uiuus namque lapis in edificatione sancte Ecclesie exstitit qui ne gratiam Dei frustra uideretur accepisse, sedulus laborare contendit. Et ne aliquid eiusdem pilaboris  sibimet tribuisse uideretur, uigilanter adiunxit: Non autem ego, sed gratia Dei mecum . Tanquam ergo lapis uiuus edificatur a Christo in domo eius, quicunque, donante ac iuuante ipso, bonis indefessus insistere curat operibus. At qui per gratiam regenerationis sancte Ecclesie incorporatus nichil amplius pro sua salute operari studuerit, hic quasi lapis mortuus celesti prorsus est edificatione indignus, ideoque abiiciendus diuino examine, atque alius qui dignus est loco eius substituendus, iuxta preceptum Leuitici, in quo leprosi domorum lapides a sacerdote inspici, et, si purificari nequiuerint, iam inter immundos computari, ac de ordine mundorum lapidum precipiuntur erui. Superedificamini, inquit, domos spirituales. Ita illas domos spirituales  dicit fieri debere, cum sit una domus Christi ex electis omnibus angelis et hominibus condita, quomodo cum sit una Ecclesia Catholica toto orbe diffusa, sepe pluraliter appellantur ecclesie propter multifaria scilicet fidelium conuenticula, uariis tribubus, linguis et populis discreta. Unde dicit ipse: Ego iehsu misi angelum meum testificari uobis in ecclesiis. Nec pretereundum quod quidam codices habent in numero singulari, Superedificamini, domus spiritualis; alii: Sursum edificamini in domum spiritualem. In quo nimirum unitas ipsa totius sancte Ecclesie apertius commendatur. Cum autem dixisset: Superedificamini domos spirituales, siue domus spiritualis, addidit:

Sacerdotium sanctum. Quo manifestissime nos hortatur  ut sacerdotium sanctum ipsi existentes superedificemur super fundamentum Christi. Omnem ergo Ecclesiam sacerdotium sanctum appellat, quod sola domus Aaron in lege nomen et officium habuit. Quia nimirum omnes summi sacerdotis membra sumus, cuncti oleo letitie signamur, uniuersis autem congruit quod subdidit:

Offerre spirituales hostias, acceptabiles Deo per Iesum Christum. Spirituales autem hostias opera nostra, eleemosynas et preces dicit, ad distinctionem carnalium in lege uictimarum. Quod autem in conclusione dicit, per Iesum Christum, ad cuncta que premiserat pertinet, quia per ipsius gratiam et superedificamur in illo per architectos sapientes, hoc est ministros  Noui Testamenti, et domus spirituales efficimur per Spiritum eius, contra pluuias, uentos, fulmina tentationum muniti. Et sacerdotio sancto participare, et boni aliquid acceptabile Deo gerere, non nisi per ipsum ualemus. Sicut enim palmites non possunt ferre fructum a semetipsis, nisi permanserint in uite; sic nec uos  nisi in me manseritis.

Propter quod continet Scriptura: Ecce pono in Sion lapidem, etc. Hoc testimonium de Isaia ponit, ad confirmandum hoc quod premiserat: Ad quem accedentes lapidem uiuum, astruens et affirmans Dominum Saluatorem propter firmitatem suam lapidem a prophetis uocari. Et quod addidit:

Et omnis qui credit in illum non confundetur. Propter hoc ponit quod dixerat: Et uos, tanquam lapides  uiui superedificamini. Pulchre autem conuenit huic prophetie et apostoli sermo quo dicitur: accedentes ad lapidem uiuum uel credentes in eo, non confundemini; illiusque psalmi uersiculo, in quo cum dictum esset: Accedite ad eum et illuminamini , continuo subiunctum est, Et uultus uestri non erubescent . Cui simile est quod Ioannes ait: Et nunc, filioli, manete in eo, ut cum apparuerit, habeamus fiduciam, et non confundamur ab eo in aduentu eius .

uobis igitur honor credentibus. Ille nimirum honor, ut non confundamini ab eo in aduentu eius, sed, sicut ipse ait: Si quis mihi ministrauerit, honorificabit eum Pater meus .

Non credentibus autem, lapis quem reprobauerunt  edificantes. Ut sicut illum reprobauerunt cum edificarent actus suos, nolentes eum ponere in fundamento cordis sui, ita et ipsi reprobentur ab eo in aduentu eius, nolente illo tunc eos qui se reprobauerunt in edificationem accipere domus sue, que est in celis. Et hec distinctio honoris credentium, non credentium autem reprobatio hucusque pertingit. Hinc item de credentibus infert:

Hic factus est in caput anguli. Quia uidelicet sicut lapis angularis duos parietes coniungit, ita Dominus Iudeorum plebem et gentium in una sibi fidei societate copulauit. Ac mox de infidelibus addit:

Et lapis offensionis, et petra scandali. Hinc et Paulus: Nos, inquit, predicamus Christum crucifixum,  Iudeis quidem scandalum, gentibus autem stultitiam .

His qui offendunt uerbo, etc, Offendunt uerbo eo ipso quod uerbum Dei audire eos contigit. Offendunt animo, dum nolunt credere quod audiunt. Quorum stultitiam exaggerando subiecit: Nec credunt in quod et positi sunt. Quia in hoc positi, id est, in hoc per naturam facti sunt homines, ut credant Deo, et eius uoluntati obtemperent. Salomone attestante cum ait: Deum time, et mandata eius serua, hoc est omnis homo . Id est, in hoc naturaliter factus est omnis homo, ut Deum timeat, eiusque mandatis obsecundet. Quidam Codices habent: In quo et positi sunt, quod intelligitur iuxta hoc quod Paulus de Deo loquens ait: In ipso enim uiuimus, et mouemur,  et sumus .

uos autem genus electum, regale sacerdotium, etc. Hoc laudis testimonium quondam antiquo Dei populo per Moysen datum est, quod nunc recte gentibus dat apostolus Petrus, quia uidelicet in Christum crediderunt, qui uelut lapis angularis in eam quam in se Isrel habuerat salutem gentes adunauit. Quas genus electum uocat propter fidem, ut distinguat ab eis qui lapidem uiuum reprobando facti sunt ipsi reprobi. Regale autem sacerdotium, quia illius corpori sunt uniti, qui rex summus et sacerdos est uerus, regnum suis tribuens ut rex, et ut pontifex eorum peccata sui sanguinis hostia mundans. Regale sacerdotium eos nominat, ut et regnum sperare perpetuum, et  hostias immaculate conuersationis Deo semper offerre, meminerint. Gens quoque sancta et populus acquisitionis uocantur, iuxta id quod apostolus Paulus prophete sententiam exponens dicit: Iustus autem meus ex fide uiuit; quod si subtraxerit se, non placebit anime mee; nos autem, inquit, non sumus subtractionis in perditionem, sed fidei in acquisitionem anime . Et in Actibus apostolorum, uos Spiritus sanctus posuit episcopos regere Ecclesiam Domini, quam acquisiuit sanguine suo . Populus ergo acquisitionis facti sumus in sanguine nostri Redemptoris, quod erat quondam populus Isrel redemptus sanguine agni de Aegypto. Unde et in sequenti quoque uersiculo mystice ueteris recordatus historie, et hanc etiam nouo Dei populo spiritualiter  docet implendam, dicens:

Ut uirtutes annuntietis eius, etc. Sicut enim hi qui de Aegyptia seruitute liberati sunt per Moysen carmen triumphale post transitum maris Rubri et demersum Pharaonis exercitum Domino decantarunt, ita et nos oportet post acceptam in baptismo remissionem peccatorum dignas beneficiis celestibus rependere gratias. Namque Aegyptii, qui populum Dei affligebant, qui etiam tenebre uel tribulationes interpretantur, apte per sequentia nos peccata, sed in baptismate deleta, significant. Liberatio quoque filiorum Isrel, et ad promissam olim patriam perductio, congruit mysterio nostre redemptionis, per quam ad lucem superne mansionis, illustrante nos ac ducente, Christi gratia, tendimus: cuius lucem gratie etiam  illa nubis et ignis columna monstrauit; que eos et in toto itinere illo a tenebris defendit noctium, et ad promissas patrie sedes inenarrabili calle perduxit.

Qui aliquando non populus Dei, nunc autem populus Dei, etc. Indicat aperte per hos uersiculos quia his qui de gentibus ad fidem uenerant hanc scripsit Epistolam, qui quondam alienati a conuersatione populi Dei, nunc per gratiam fidei populo sunt eius adunati, et misericordiam quam sperare non nouerant adepti . Assumit autem eos de propheta Osee, qui de uocatione gentium precinens: uocabo, inquit, non plebem meam plebem meam, et non misericordiam consecutam misericordiam consecutam. Et erit, in loco ubi dictum est eis: Non plebs mea uos, ibi uocabuntur filii Dei uiui .

 Charissimi, obsecro uos tanquam aduenas et peregrinos, etc. Hucusque beatus Petrus generaliter Ecclesiam instituit, explicans uel beneficia quibus nos diuina pietas ad salutem uocare, uel dona quibus aliquando Iudeos, nunc autem nos honorare dignatus est. Hinc diuersas fidelium personas solerter hortatur, ne se tanta sancti Spiritus gratia carnaliter uiuendo reddant indignos. Ne qui regali ac sacerdotali uocabulo sunt insigniti, uitiorum malitia subacti, a condonate uel promisse olim sibi nobilitatis gloria degenerent. Itaque primo liberos et seruos, deinde mulieres et uiros specialiter alloquitur, ac post interlocutionem generalis exhortationis seniores quoque et adolescentes qualiter sese agere debeant ostendit.  Apte autem liberos docet a carnalibus abstinere desideriis, quia solet libertas uite remissioris maiora illecebrarum titillantium tolerare pericula, que militant aduersus animam. Quia dum concupiscentiis blandientibus caro eneruiter subiugatur, iam uitiorum exercitus firmiter aduersus animam armatur. Quos competenter aduenas uocat et peregrinos, ut eo minus terrenis rebus animam supponant, quo se patriam in celis habere meminerint. Namque hoc distare in hac uita inter electos et reprobos solet, quod electi peregrini nunc et exsules patriam exspectant in futuro, tantoque minus in presenti gaudiis delectantur caducis, quanto futura sine fine gaudia se sperant accipere, et in eternum regnare cum Christo. At uero reprobi hic habent patriam, cuius  solum uite desideriis norunt inhiare, ideoque post hanc uitam in exsilium relegabuntur perpetuum, ubi cunctis carentes uoluptatibus sola in tormentis patiantur aduersa.

Ut in eo quod detractant de uobis, etc. Plerumque contigit ut pagani qui fidem Christianorum uituperabant, quia deos suos dereliquissent, postmodum considerantes castam eorum conuersationem et inuictum in Christo animum, cessarent eis detrahere, magisque Deum glorificare ac laudare inciperent, qui bonitate ac iustitia cultorum suorum bonus esse probaretur et iustus. Glorificent  Deum in die uisitationis, hoc est in tempore retributionis, quanta sit uobis gloria per Deum donanda, iam nunc agnoscant increduli, cum uos instanter inter obstantia  pericula illum sequi perspexerint.

Subiecti igitur estote omni humane creature propter Deum. Omni humane creature dicit, omni dignitati hominum, omni persone, omni principatui, cui nos diuina dispositio subdi uoluerit. Hoc est enim quod ait: Propter Deum, quia non est potestas nisi a Deo. Et qui potestati resistit, Dei ordinationi resistit . Quam creaturam subsequenter exponit, adiungens:

Siue regi quasi precellenti, etc. Ideo regi tantum ac ducibus, non autem et dominis dicit, quia in hoc loco illos specialiter, ut prefati sumus, instruit qui sunt domini seruorum. Subsequenter uero et seruos quomodo dominis famulentur admonet. Docet ergo fideles famulos uidelicet eterni Regis, etiam mundi  potestatibus subdi, ne uel in hoc fidei et religioni Christiane possit detrahi, quod per eam humane conditionis iura turbentur. Nam et ita potest recte intelligi quod dictum est, Omni humane creature, ut significetur et fidelibus et incredulis rerum dominis.

Ad uindictam malefactorum, laudem uero bonorum. Non quod omnes quidem reges aut duces uel malefactores punire uel laudare bonos nouerint, sed que esse debeat actio boni iudicis simpliciter narrat, hoc est ut malefacientes cerceat, bene agentes remuneret. Qui etsi iniuste agit si bonos damnat, nichilominus ad laudem eorum pertinent, que facit, si patienter eius improbitatem tolerent, et patienter eius stultitie resistant. uis  non timere potestatem?  Bonum fac, et habebis laudem ex illa . Non dicit ab illa, sed ex illa, quia etsi potestas humana non laudat, imo si etiam persequitur, si occidit gladio ut Paulum, si crucifigit ut Petrum, habebis ex illa laudem, dum ex eo quod illa malefacit in te iustum et innoxium, tue uirtutis patientia coronam laudis meretur. Nam et hoc intendisse beatum Petrum in hac sententia, uerba sequentia docent, quibus dicitur:

Quia sic est uoluntas Dei, ut benefacientes, etc. Hec est ergo laus bonorum, ad quam duces a rege dicit missos, dum ignorantia ducum imprudentium, boni ad laudem suam perpetuam bene se agendo utuntur.

Quasi liberi, et non quasi uelamen habentes malitie  libertatem. Quasi liberi bona faciunt, qui quo maiore apud homines libertate utuntur, eo arctius, imo liberius diuino famulatui subiungantur. Sed et illi quasi liberi benefaciunt, qui exemplo Ioseph patriarche, tametsi seruitio deprimuntur hominum, serui esse uitiorum nulla arte compelluntur. At uero libertatem suam in uelamen malitie uertunt, qui quo minus humani famulatus iugo cohibentur, eo latius peccatorum dominio mancipantur, et cum uitiis impune seruiunt, libertatem uocant, nomine hoc suam tegentes culpam. Potest autem iuxta illud apostoli Pauli generaliter accipi: uos in libertatem uocati estis, fratres, tantum ne libertatem in occasionem carnis detis . Liberi enim recte uocamur, qui per  baptisma a peccatorum sumus nexibus absoluti; qui a demoniaca seruitute redempti, quia filii Dei effecti, non tanto dono libertatis potiorem peccandi facultatem uel licentiam accepimus; quinimo si peccamus, mox, libertate perdita, serui efficimur peccati. Et quisquis se ad hoc liberatum a Domino putat, ut licentius peccet, talis suam libertatem in uelamen malitie mutat. uult autem nos beatus Petrus liberos esse a seruitio culparum, ut serui Creatoris nostri boni et fideles permanere possimus; unde subsequenter adiungit:

Sed sicut serui Dei. Omnes honorate, etc. Monet ergo congruum cunctis impendere honorem, et, iuxta imperium Domini, Cesari que Cesaris sunt, et Deo reddere que Dei sunt . Et bene inter alia  fraternitatem diligere iubet liberos, ut eos quoque qui sibi temporali conditione subiecti sunt, fratres sibi esse in Christo factos recolant, una cum ipsis Patrem inuocantes eum qui sine acceptione personarum iudicat.

Serui, subditi estote in omni timore dominis uestris, non tantum bonis et modestis, sed etiam dyscolis, etc. Dyscolis, indisciplinatis dicit, nomine ducto a Greco eloquio. Quia Grece schola uocatur locus in quo adolescentes litteralibus studiis operam dare, et audiendis magistris uacare solent; unde schola uacatio interpretatur. Denique in psalmo ubi canimus: uacate, et uidete quoniam ego sum Deus , pro eo quod nos dicimus uacate, in Greco habetur . Scholastici Grece sunt eruditi, dyscoli  indocti et agrestes. Sed utrisque uult obedire subditos, explicans apertius quomodo nos supra omni humane creature iusserit esse subiectos. Alia Translatio, pro dyscolis, difficiles habet. Et sanctus antistes Fulgentius in opusculis suis sic ponit: »Seruientes cum timore non tantum bonis et modestis, sed etiam difficilioribus.«

Sed si benefacientes, patienter sustinetis, etc. Notandum attentius quam summe conditionem seruorum glorificet, quos benefacientes et absque culpa, uapulantes a dominis crudelibus et improbis, imitatores esse dominice passionis affirmat. Audis autem quia passus est pro nobis, et gaudes quia pro te mortuus est, attende quod sequitur:

Relinquens uobis exemplum ut sequamini uestigia  eius. Exemplum tribulationum non deliciarum, contumeliarum, flagellorum, dolorum, opprobriorum, spinarum, crucis, uulnerum, mortis. In psalmo scriptum est: Propter uerba labiorum tuorum ego custodiui uias duras . Propter que uerba labiorum Dei, nisi quibus promittit uitam eternam?

Qui peccata nostra ipse pertulit, etc. Cum supra ad seruos specialiter fecerit sermonem, nunc generaliter admonet ut etiam dominis in memoriam reuocent quid pro illis Deus et Dominus sustinuerit. Imo totam Ecclesiam instruit quid pro eius liberatione suus auctor pertulerit. Non enim ait peccata uestra, sed etiam se addito: Qui peccata, inquit, nostra ipse pertulit in corpore suo super lignum.

Eratis enim sicut oues errantes. Quomodo et oues  dicit et errantes, cum hi qui in errore uitam ducunt, hedorum potius quam ouium nomine censeantur, nisi quia nouit Dominus qui sunt eius, qui et multos diu male conuersantes sustinet, quos tamen in ouium suarum numero saluandos esse preuidet?

Sed conuersi estis nunc ad pastorem et uisitatorem animarum uestrarum. Tangit euangelicam parabolam, ubi pius Pastor, relictis nonaginta nouem ouibus in deserto, uenit uisitare unam que errauerat. Nam quod ibi dictum est, quia hanc inuentam imposuerit in humeros suos gaudens, hoc istic beatus Petrus premisit, dicens: Quia peccata nostra ipse portauit in corpore suo super lignum. Quia nimirum ita nos redimere uoluit, ut lignum in quo peccata nostra  tolleret pendens in humeris haberet. Ad pastorem ergo, inquit, et uisitatorem animarum uestrarum. Pastorem, uidelicet, quia pascua nobis uite donat eterne, pascua in presenti temporalium prestat gratiarum. uisitatorem uero animarum uestrarum, quia uisitauit nos Oriens ex alto, ut illuminaret his qui in tenebris et in umbra mortis sedent . uisitat quotidie ipsam in nobis quam donauit lucem, ne deficiat seruando, imo ut crescat iuuando. Quidam Codices ipsum Grecum habent: Ad pastorem et episcopum animarum uestrarum. Episcopus autem Latine superintendens dicitur. Quia nimirum oculi Domini super iustos, et aures eius ad preces eorum. ut ex omnibus tribulationibus eorum liberet eos. .



CAPUT III.


Similiter et mulieres subdite sint suis uiris, etc. Notandum quod beatus Petrus ea conditione desiderat mulieres bonas et honestas uiris incredulis subdi, ut non solum nichil mali ad imperium eorum faciant, uerum etiam in tam casta conuersatione persistant insuperabiles, ut ipsis etiam uiris exemplo possint esse castitatis et fidei.

Quarum sit non extrinsecus capillatura, etc. Quia, sicut Cyprianus ait, »sericum et purpuram indute Christum induere non possunt. Auro et margaritis et monilibus adornate ornamenta cordis ac pectoris perdiderunt. Quod si Petrus mulieres quoque admonet cercendas, et ad ecclesiasticam disciplinam religiosa obseruatione moderandas, que excusare  cultus suos soleant per maritos, quanto id magis obseruare uirginem fas est, cui nulla ornatus competat uenia, nec deriuari in alterum possit mendacium culpe, sed sola ipsa in crimine remaneat?«

Sed qui absconditus est cordis homo in incorruptibilitate quieti et modesti spiritus, etc. Castitatem predicat, et ornatum interioris hominis in incorruptione quieti et modesti spiritus, quodammodo dicens: Quoniam exterior uester homo corruptus est, et beatitudinem integritatis, que proprie uirginum est, habere destitistis, imitamini incorruptionem spiritus per seueram abstinentiam, et quod corpore non potestis, mente prestate. Has enim Christus diuitias, et uos [F. hos] uestre coniunctionis querit ornatus. Mirum et apud Pythagoram naturalis scientie  lege dictante hanc sententiam inueniri, uera ornamenta matronarum pudicitiam, non uestes, esse.

uiri, similiter cohabitantes secundum scientiam, etc. Similiter dicit, uiros ad imitationem prouocans, quia iam supra uxoribus preceperat, dicens: Considerent uiri in timore Dei castam uestram conuersationem. Secundum scientiam autem, ut nouerint quid desideret Deus, et tribuant honorem uasculo muliebri. Si abstineamus nos a coitu, honorem tribuimus. Si non abstineamus, perspicuum est honori contrarium esse concubitum.

Ut ne impediantur orationes uestre. Et Paulus ait: Nolite fraudare inuicem, nisi forte ex consensu ad tempus ut uacetis orationi . Impediri ergo  orationes officio coniugali commemorat, quia quotiescunque uxori debitum reddo, orare non possum. Quod si iuxta alium apostoli sermonem sine intermissione orandum est, nunquam ergo mihi coniugio seruiendum est, ne ab oratione cui semper insistere iubeor, ulla hora prepediar.

In fide autem omnes unanimes, compatientes. Quia superius diuersas personas, conditiones, et sexus congrua sibi discretione docebat, iam nunc omnes communiter admonet in fidei dominice causa, unum cor et unam habere animam.

Quia in hoc uocati estis, ut benedictionem hereditate possideatis. Dicente, uidelicet, Iudice: uenite, benedicti Patris mei, percipite regnum . Potest benedictio hereditatis et illa intelligi, qua  Ecclesia in futura uita perpetuo benedicitur. Unde et nunc spe futurorum gratulabunda dicit: Exaltabo te, Deus, meus rex, et benedicam nomini tuo in seculum et in seculum seculi . Quod ergo quisque in futuro inuenire desiderat, hoc in presenti meditari et agere satagat, et Conditorem uidelicet et proximum sincera uoce benedicere, et seipsum etiam diuina pariter ac fraterna benedictione dignum reddere.

Quia oculi Domini super iustos, etc. Quia beatus Petrus malum nos pro malo reddere uetuerat, imo maledicentibus benedicere iusserat, recte prophetico testimonio astruit superna inspectione et bonos semper uideri et malos, quatenus meminerimus et nostram patientiam qua toleramus malos, et nostram  beneuolentiam qua persequentibus bona optamus, eterno premio remunerandam, et persecutores nostros, si penitere noluerint, digno plectendos esse supplicio: si uero penituerint, nos quoque pro ipsorum salute, quam deprecabamur a Domino coronam iuste congratulationis accepturos.

Et quis est qui uobis noceat, etc. De his dicit que nobis ab aduersariis per uerba contumeliosa, per damna rerum temporalium, per tormenta corporis accidunt. Hec enim et huiusmodi omnia cum fidelibus irrogantur, his duntaxat qui boni emulatores sunt, et hoc secundum scientiam, nequaquam eis nocere possunt, sed palmam magis patientie equanimiter tolerantibus afferunt, et contra illis qui irrogant  penam accumulando eternam plurimum nocent. Si quis autem huiusmodi aduersis uictus deficit, non huic ille qui malum intulit, sed ipse sibi qui hoc patienter ferre recusauit nocuit. Neque enim domus quam uir sapiens edificauit, ideo non cecidit quia uiolentias tempestatum non pertulit, sed quia fundata erat super petram. Nec rursum ea quam stultus stulte fabricauit, ideo cecidit quia pulsata tempestatibus fuit, sed quia super arenam posita erat. Utramque etenim equaliter aduersitas feriens tentauit, sed uni firmitas fundamenti coronam perseuerantie tribuit, alteram fragilis structure stultitia strauit. Non enim perfectum boni emulatorem casus aliquis, uel a diabolo, uel ab homine improbo, uel generali rerum labentium turbine illatus,  ledere potest. Ceterum plurimos constat boni emulatores lesos esse ab aliis, dum in ueritatis quam diligunt scientiam male instituuntur. Quantos enim catholice in Deum credere, et recte in Ecclesia uiuere cupientes, Arii uesania, quantos Sabellii, aliorumue hereticorum nequitia nescientes seduxit? Lege librum Ioannis Chrysostomi, quem scripsit de eo: Neminem posse ledi ab alio nisi a semetipso.

Sed et si quid patiamini propter iustitiam, beati eritis. Non solum  nichil uobis nocet, qui bonum facientibus mala irrogat, sed et cum uos propter bona que exsecratur hostis insequitur, causam uobis maioris beatitudinis prestat cum patientie uestre  uires exercet, iuxta illud euangelicum: Beati qui persecutionem patiuntur propter iustitiam.

Dominum autem Christum sanctificate in cordibus uestris. Quid est Dominum sanctificare in cordibus nostris, nisi sanctitatem eius quam incomprehensibilis glorie sit, intimo cordis affectu intueri? Quantam in se sperantibus fortitudinem uincendi dare ualet, cuius inestimabilis sanctitas fulget?

Parati semper ad satisfactionem omni poscenti uos rationem, etc. Duobus modis de spe et fide nostra rationem poscentibus reddere debemus, ut et iustas spei ac fidei nostre causas omnibus intimemus siue fideliter siue infideliter querentibus, et ipsam fidei ac spei nostre professionem illibatam semper teneamus, etiam inter pressuras aduersantium, ostendentes  per patientiam quam rationabiliter eam seruandam didicerimus, pro cuius amore nec aduersa pati nec mortem subire formidemus.

Cum modestia et timore conscientiam habentes bonam. In ipsa doctrine scientia qualitatem docendi monet obseruare, ut uidelicet humilitas, que magistra est omnium materque uirtutum, et loquendo dicatur, et uidendo monstretur.

Ut in eo quod detrahunt de uobis tanquam de malefactoribus, etc. Ut qui fidem ac spem celestium que uidere nequeunt in uobis irrident, uideant opera uestra bona, et per hec confundantur que aperte esse bona negare non ualent. uel certe ita sentiendum: Curate, benefacientes, ut qui uestre bone conuersationi detrahunt, adueniente tempore retributionis  future, confundantur, uidentes uos cum Christo coronari, sese autem cum diabolo damnari.

Melius est enim benefacientes, si uelit uoluntas Dei, pati, quam malefacientes. Hec sententia illorum stultitiam eleganter arguit, qui cum pro culpis arguuntur a fratribus, uel etiam penis cercentur, patienter omnino tolerant; at cum absque culpa, uel uerborum contumelias, uel damna rerum, uel aduersa queque patiuntur a proximis, mox ad iracundiam prorumpunt, et qui hactenus uidebantur innoxii, per impatientiam se et murmurationem noxios reddunt. Ut autem flagellorum distantia in disparibus meritis longe dispar appareat, uideamus una eademque cecitatis molestia Tobiam, Saulum, Elymam fuisse percussos. Sed Tobiam ob hoc, ut uirtus patientie  eius latius in exemplum cunctis claresceret; Saulum ob hoc, ut de Saulo persecutore in Paulum mutaretur apostolum; Elymam uero, ut, dignas sue perfidie penas luens, ab eorum quoque qui credituri erant dementatione cessaret. Et mihi si detur optio, malim cum tanto Patre siue diuinis seu humanis subiacere iustis uerberibus, quam ob iniustitiam uerberum ui ad iustitie studia trahi. Rursumque malim a culpis flagello retrahi, quam pro insanabili pondere peccatorum eterne ultioni subiici.

Quia et Christus semel pro peccatis nostris mortuus est, etc. Qui ergo iustus patitur, Christum imitatur; qui in flagellis corrigitur, latronem, qui in cruce Christum cognouit, et a cruce paradisum cum Christo  intrauit; qui nec inter flagella desistit a culpis, sinistrum imitatur latronem, qui propter peccata ascendit in crucem, et post crucem ruit in Tartarum. Ideo autem Christum semel esse mortuum commemorat, ut nobis quoque in memoriam reuocet, quia temporaneis nostris passionibus merces redditur eterna.

Ut nos offerret Deo mortificatos quidem carne, etc. De hac mortificatione carnis et uiuificatione spiritus, quam habent hi qui pro Domino per patientiam laborant, dicit et apostolus Paulus: Etsi exterior homo noster corrumpitur, sed tamen is qui intus est renouatur de die in diem . Offert ergo nos Deo Patri Christus, cum per mortificationem carnis pro illo immolari gaudemus, id est, uitam nostram laudabilem  in conspectu Patris ostendit. uel certe offert nos Deo, cum absolutos carne in eternum nos regnum introducit. Sane hoc quod dicitur: uiuificatos autem Spiritu: sanctus Athanasius Alexandrie pontifex, non ad hominis spiritum, qui mortificata carne melius uiuificatur, dicente propheta de Domino: Ut uiuificet spiritum humilium, et uiuificet cor contritorum , sed ad gratiam potius refert Spiritus sancti, qui mortificantibus carnem suam uitam tribuit eternam. Utitur enim et hoc testimonio contra Arianos, qui equalitati sancte Trinitatis contradicunt, astruens quia indiuidua diuine operationis unitate qua uiuificat Pater, uiuificet Filius, uiuificet Spiritus sanctus. Pater uidelicet et Filius, quia scriptum est: Sicut  enim Pater suscitat mortuos et uiuificat, sic et Filius quos uult uiuificat. Spiritus uero sanctus, ut hoc testimonio declaratur, quo dicitur de Filio, ut nos offerret Deo, mortificatos quidem carne, uiuificatos autem Spiritu; ideoque quorum una operatio est, horum dispar esse substantia uel essentia non possit.

In quo et iis qui in carne conclusi erant, etc. Qui nostris temporibus in carne ueniens iter uite mundo predicauit, ipse etiam ante diluuium eis qui tunc increduli erant et carnaliter uiuebant, Spiritu ueniens predicauit. Ipse enim per Spiritum sanctum erat in Ne ceterisque qui tunc fuere sanctis, et per eorum bonam conuersationem prauis illius eui hominibus, ut ad meliora conuerterentur predicauit.  Conclusos namque in carne dicit carnalibus desideriis uehementer aggrauatos. Unde de illis Scriptura ait: Quia omnis caro corruperat uiam suam . Quod autem dicit, in quo, significat in eo quod premiserat, ut nos offerret Deo. Quia et tunc si qui ad predicationem Domini, quam per uitam fidelium pretendebat, credere uoluissent, et ipsos offerre Deo Patri gaudebat. Si qui autem detrahebant de bonis tanquam de malefactoribus, hi ueniente diluuio confundebantur. Nam et de utroque potest intelligi quod ait, in quo, id est, et in eis qui in carne conclusi erant, Spiritu ueniens predicauit, ut per eamdem suam predicationem, et credentibus corona laudis, et iis qui in incredulitate perstitissent, confusio nasceretur. Quidam Codices habent: In quo et  is qui in carcere erant, Spiritu ueniens predicauit. Quod ad eamdem prauorum atque incredulorum intentionem respicit, qui quoniam tenebris obscuratum habent sensum, merito etiam in hac uita in carcere conclusi esse dicuntur. In quo uidelicet carcere, interioribus adhuc tenebris, hoc est, cecitate mentis et operibus iniustis grauantur, donec, carne soluti, in tenebras exteriores et in carcerem proiiciantur eterne damnationis; de quo Dominus in Euangelio: Et iudex  tradat te ministro, et in carcerem mittaris . Quamuis etiam sancti in hac uita se in carcere positos, cum gaudium superne patrie sitiunt, merito proclament, iuxta illud Psalmiste: Educ de carcere animam meam ad confitendum nomini tuo . Distat namque  multum inter utrumque carcerem, siquidem reprobi in carcere sunt peccatorum et ignorantie, iusti uero in carcere licet tribulationum positi, luce semper iustitie dilatato in Deum corde perfruuntur; quos designauerunt apostoli Paulus et Silas, cum media nocte in intimo carceris horrore, uincti licet et flagellati, hymnum Deo laudis letissima uoce canebant. Quidam hunc locum ita interpretatus est, quod consolationem illam de qua dicit apostolis Dominus: Multi prophete et iusti cupierunt uidere que uos uidetis, et non uiderunt, et audire que auditis, et non audierunt ; de qua et Psalmista: Defecerunt oculi mei in eloquium tuum, dicentes: Quando consolaberis me ? sancti quiescentes in inferno desiderauerunt, quod hec, descendente Domino  in inferna, etiam his qui in carcere erant et increduli quondam fuerant in diebus Ne, consolatio uel exhortatio predicata fuerit. Et hec ille dixerit, sed catholica fides habet, quia descendens ad inferna Dominus non incredulos inde, sed fideles solummodo suos educens, ad celestia secum regna perduxerit, neque exutis corpore animabus, et inferorum carcere scelerum inclusis, sed in hac uita uel per seipsum uel per suorum exempla siue uerba fidelium, quotidie uitam uite demonstret. De quibus bene dicitur:

Qui increduli fuerant aliquando, etc. Nam et ipsa Dei patientia predicatio erat eius, cum Ne, centum annis arce operibus insistens, quid mundo futurum esset quotidiana operis exsecutione monstrabat. Unde Paulus ait: An ignoras quoniam patientia Dei ad  penitentiam te adducit ? etc. Alia Translatio hunc locum ita habet: Christus semel pro peccatis nostris mortuus est, iustus pro iniustis, ut nos adducat ad Deum, mortificatus corpore, sed uiuus factus in spiritu. In quo spiritu et eis qui in carcere erant predicauit, qui quondam non crediderant in diebus illis, cum exspectarent Dei patientiam in diebus Ne, etc.

In qua pauci, id est, octo anime salue facte sunt, etc. Formam baptismi assimilatam dicit arce et aquis diluuii. Et recte omnino, quia et ipsa fabricatio arce de lignis leuigatis constructionem significat Ecclesie, que fit de collectione animarum fidelium per architectos uerbi. Et quod pereunte orbe toto, pauci, id est, octo anime, salue facte sunt per aquam, significat  quod ad comparationem pereuntium gentilium, Iudeorum, hereticorum et falsorum fidelium, multo breuior est numerus electorum. Unde de angusta porta et arcta uia, que ducit ad uitam, dicitur: Et pauci sunt qui inueniunt eam . Et iterum: Nolite timere, pusillus grex, quia complacuit Patri uestro dare uobis regnum . De quo pusillo grege et hic apte subiungitur:

Non carnis depositio sordium, etc. Ubi enim est conscientia bona, nisi ubi est et fides non ficta? Docet namque apostolus Paulus quia finis precepti est caritas de corde puro, et conscientia bona, et fide non ficta . Quod ergo aqua diluuii non saluauit extra arcam positos, sed occidit, sine dubio prefigurabat omnem hereticum, licet habentem  baptismatis sacramentum, non aliis, sed ipsis aquis ad inferna mergendum, quibus arca subleuatur ad celum. Ipse quoque octonarius numerus animarum que salue facte sunt per aquam significat quia sancta Ecclesia in sacramentum dominice resurrectionis baptismi lauacrum percepit, ut sicut ipse resurrexit a mortuis per gloriam Patris, ita et nos, expurgati a peccatis per aquam regenerationis, in nouitate uite ambulemus . Octaua namque die, hoc est post septimam Sabbati, Dominus, a mortuis resurgens, et exemplum nobis future resurrectionis, et mysterium noue conuersationis, qua in terris positi celestem uitam ageremus, ostendit. Quod etiam ipse Petrus exponendo subiungit, dicens:

Per resurrectionem Iesu Christi, etc. Sicut enim  ipse resurgens a mortuis ascendit in celum, et sedet a dextris Dei, sic etiam et nobis per baptisma uiam salutis ac regni celestis introitum patere signauit. Bene autem ait: Deglutiens mortem; quod enim deglutimus, agimus ut uirtute nostri corporis assumptum nunquam pareat. Et deglutiuit mortem Dominus, quam resurgens a mortuis ita funditus consumpsit, ut nichil contra se ultra per attactum alicuius corruptionis ualeret, ac, manente specie ueri corporis, abesset prorsus labes omnis prisce fragilitatis. Quod ipsum et nobis in fine promittitur futurum, dicente Apostolo, cum de nostra resurrectione loqueretur: Tunc fiet sermo qui scriptus est: Absorpta est mors in uictoria . Bene absorpta, quia  cum et nos uite eterne participes fuerimus effecti, ita nimirum uirtus corporis immortalis omne preterite corruptionis uitium tollet, quomodo solet flamma ignis immissam sibi aque guttam ardoris sui consumere uirtute.

Profectus  in celum, etc. Nulli dubium est quin Filio Dei semper fuerint angeli et omnes patrie celestis uirtutes ac potestates subiecte, quem cum Patre et Spiritu sancto unum sine initio Deum laudant, tremunt, adorant. Sed necessario admonendum beatus Petrus estimauit quod assumpta humanitas in tantam sit gloriam resurgendo sublimata, ut incomparabili culmine omni angelice dignitatis potentie preferetur. Iuxta quod et Psalmista, cum diceret de ipso Patri: Minuisti eum paulo minus ab  angelis ; continuo subiecit: Gloria et honore coronasti cum, et constituisti eum super opera manuum tuarum; omnia subiecisti sub pedibus eius .



CAPUT Iu.

Christo igitur passo in carne, etc. Postquam exemplum resurrectionis dominice et ablutionis nostre que fit in baptismo, de arce ac diluuii sacramento astruxerat, reuertitur ad hoc quod dicere ceperat, ut, imitantes opus Redemptoris nostri, inter bona que facimus, patienter malorum nequitiam toleremus. Notandum autem, quod distincte loquens ait: Christo igitur passo in carne. Quia sicut beatus Ambrosius ait: »caro eius est passa, Diuinitas autem mortis libera, passioni corpus nature humane lege  concessit.« An uero mori Diuinitas potest, cum anima non possit? Nolite, inquit, timere eos qui occidunt corpus, animam autem non possunt occidere . Si ergo anima occidi non potest, quomodo Diuinitas potest?

Quia qui passus est in carne desiit a peccatis, etc. Quisquis sanctorum corpus suum ad martyrium persecutorum uiolentie subdidit, nulli dubium quin usque ad uite sue terminum, quantum humane nature possibile est, sese a peccatis abstinuerit. Quid enim de peccati perpetratione, quid de carnalibus desideriis cogitare, quid nisi uoluntatem Dei potuit animo uersare, qui uel ligno affixus, uel lapidum ictibus circumdatus, uel bestiarum morsibus subactus, uel ignium flammis superpositus, uel scorpionum  flagris perfossus, uel alio quolibet penarum genere affectus, hoc tantummodo desiderare cogebatur, ut finito certamine coronam uite perciperet? Talium ergo mentem nos beatus Petrus cupit semper imitari, cum, proposito dominice passionis exemplo, nos eadem cogitatione contra nequitiam prauorum contraque uitiorum oblectamenta precipit armari, uolens intelligi quod etiam nos in pace Ecclesie quiescentes, si habitum patientis induimus, facile, adiuuante Domino, lapsus uitamus peccatorum omnium cunctaque desideria diuine uoluntatis subiugamus imperiis. Denique et Psalmista Dominum precatur dicens: Infige timore tuo carnes meas, a iudiciis enim tuis timui . Et Apostolus: Qui ergo  Christi sunt  carnem suam crucifixerunt cum uitiis et concupiscentiis . Qui ergo timore iudiciorum celestium carnales in mente concupiscentias exstinguit, iam talis crucifixo ac patienti pro Christo similis, quasi mortuus existens peccatis, Dei tantum seruitio uiuit.

In quo admirantur, non concurrentibus uobis, etc. Quia carnem  uestram crucifixistis cum uitiis et concupiscentiis, euenit profecto ut etsi propter suam perfidiam uos blasphement, ut pote segregatos ab eorum consortio, in uestra tamen conuersatione semper opera iustitie et pietatis uideant, que merito admirentur, et pro quibus fidem iure laudent ac uenerentur Christianam.

Qui reddent rationem ei qui paratus est iudicare  uiuos ac mortuos. Ideo  minus curate, minus dolete, si benefacientes blasphemamini a reprobis, quia etsi uos tacueritis, non tamen tacebit, neque compescetur Deus iudex utique iustus, qui et illis blasphemie sue, et patientie uestre uobis premia digna restituet.

Propter hoc enim et mortuis euangelizatum est, etc. Tanta Deo cura, tantus amor, tantum est desiderium nos mortificari carne, uiuificari autem spiritu, ut his quoque qui maioribus criminibus inuoluti sunt, et inter mortuos iure nominandi, luxuriis uidelicet, desideriis, uinolentiis, comessationibus, potationibus, et illicitis idolorum cultibus, uerbum fidei euangelizare preceperit, quatenus et ilii iudicatis, id est, spretis et abiectis carnalibus desideriis spiritualiter  uiuant, unaque cum eis quos innocenter uiuentes Euangelii gratia inuenit, uitam exspectent eternam.

Omnium autem finis appropinquabit. Ne sibi quisque blandiretur de longinquitate futuri iudicii, in quo uiuos et mortuos dixerat esse iudicandos, consulte admonet, quia etsi incertus est extremi discriminis aduentus, certum tamen constat omnibus quod in hac mortali uita diu subsistere nequeunt.

Estote itaque prudentes, etc. Et Dominus in Euangelio, nos incerti finis intuitu semper orare et uigilare precepit. Ait namque, loquens de die iudicii: uigilate itaque, omni tempore orantes, ut digni habeamini fugere omnia que uentura sunt, et stare ante Filium hominis . Bene autem in orationibus  uigilare iubemur, ut cum stamus ad orationem, cogitatio omnis carnalis et secularis abscedat, nec tunc quidquam animus preter id solum cogitet quod precatur. Subripit enim frequenter hostis, et subtiliter fallens preces nostras adeo auocat, ut aliud habeamus in corde et aliud proferamus in uoce, cum intentione sincera Deum debeat non sonus uocis, sed anime sensus orare.

Ante omnia autem mutuam in uobismetipsis caritatem continuam habentes. Bene addidit continuam, quia semper diligere ualemus, semper autem uigilare in orationibus fragilitate carnis obstante nequimus; semper his que subiungit uirtutibus insistere minime ualeamus, id est, hospitalitati, doctrine,  administrationi gratiarum, uel communium, uel specialium in proximos, ceterisque huiusmodi. Quia hec nimirum et per officium corporis, et per tempora opportuna fieri necesse est. Ipsa autem caritas cuius instinctu hec foris aguntur, quia interiori homini presidet, semper ibidem haberi potest, quamuis in publico non semper ostendi possit

Quia caritas cooperit multitudinem peccatorum. In eo maxime, cum ueraciter Deo dicitur: Et dimitte nobis debita nostra, sicut et nos dimittimus debitoribus nostris . Et quidem cuncta opera bona que facimus culpas quas fecimus diluere et cooperire certum est, sed hoc ideo specialiter de caritate dicitur per quam proximis nostris ea que nobis debent donamus, quia iustissimum est apud Deum  ut iuxta mensuram pietatis qua mensi fuerimus remetiatur nobis. Sicut e contra terribiliter duricordes uir sapiens arguit, dicens: Homo homini seruat iram, et a Deo querit medelam ? Nec dubitandum quod in eo quoque qui per caritatem quidquid ualet erga correptionem proximi, admonendo, increpando, castigando operatur, caritas ipsa cooperiat multitudinem peccatorum, Iacobo attestante, qui ait: Quoniam qui conuerti fecerit peccatorem ab errore uie sue saluabit animam eius a morte, et operit multitudinem peccatorum .

Si quis loquitur quasi sermones Dei. Timens uidelicet, ne preter uoluntatem Dei, uel preter quod in Scripturis sanctis euidenter precipitur, uel dicat aliquid uel imperet, et inueniatur tanquam falsus testis  Dei, aut sacrilegus, uel introducens aliquid alienum a doctrina Domini, uel certe subrelinquens et preteriens aliquid eorum que Deo placita sunt, cum ipse manifestissime predicatoribus ueritatis de his quos ad uitam inbuerint precipiat, dicens: Docentes eos seruare omnia quecunque mandaui uobis . Et ea enim que ipse mandauit, nos alia, et hec non ex parte, sed omnia suis auditoribus obseruanda tradere iubet.

Si quis ministrat, etc. Tanto humilius impendat quisque proximo omne bonum quod potest, quanto certissime nouit quod a semetipso non potest habere quod impendat.

Ut in omnibus honorificetur Deus per Iesum Christum, etc. Iuxta ipsius Iesu Christi preceptum quo  ait: uideant uestra bona opera, et glorificent Patrem uestrum qui in celis est . Honorificatur ergo Deus in actibus nostris, cum omne quidquid bene ac secundum uoluntatem eius facimus, non hoc nostris meritis, sed eius gratie tribuimus, econtra autem mala que gerimus nostre solum malitie uel ignorantie deputamus.

Charissimi, nolite mirari in feruore, etc. Quidam Codices habent: Nolite peregrinari in feruore. Utriusque autem uerbi sensus in promptu est, quia neque mirari fidelis quisque debet quare in hac uita feruorem patiatur tribulationum, qui certa ratione ideo nunc tribulationibus tentatur, ut, cum probatus fuerit, ad future uite coronam percipiendam dignus habeatur;  neque se aliquis ideo peregrinum et extraneum a Christi membris existimare debet, quia presentis seculi feriatur aduersis, cum et Domini exitus mortis , et in eius Ecclesia nunquam, a protomartyre Abel usque ad ultimum electum qui in fine seculi nasciturus est, infidelium persecutio cessauerit. Unde bene cum dixisset, Nolite mirari in feruore, addidit:

Quasi noui aliquid uobis contingat. Quia ualde est antiquum et frequens, electos Dei uite presentis aduersa pro eterna salute tolerare.

Nemo autem uestrum patiatur tanquam homicida, etc. Tanquam maledicus enim patitur qui passionis sue tempore in sui iniuriam persecutoris effrenatur.

Quoniam tempus est ut incipiat iudicium a domo  Dei. Duo sunt iudicia Dei per Scripturas insinuata: unum occultum, alterum manifestum. Occuitum iudicium est pena, qua nunc unusquisque hominum aut exercetur ad purgationem, aut admonetur ad conuersionem, aut, si contempserit uocationem et disciplinam Dei, excecatur ad damnationem. Iudicium autem manifestum est, quo uenturus est Dominus iudicare uiuos et mortuos. Nunc autem dicitur esse tempus in quo incipiat iudicium de domo Domini, id est, de Ecclesia, que per exercitium presentium afflictionum ad futura gaudia preparatur. Namque reprobi tanto securiores nunc et sine ullo uindicte uerbere uitam transitoriam ducunt, quanto eis in futuro nichil nisi uindicta restat, iuxta illud beati Iob: Ducunt in bonis dies suos, et in puncto ad  inferna descendunt.

Si autem primum a nobis, quis finis illorum, etc.? Hinc colligitur districtus Iudex quanta illic feriat districtione quos reprobat, si hic sic cruciat quos amat. Si enim flagellantur filii, quid debent sperare serui nequissimi?

Et si iustus quidem uix saluabitur, etc. Nolunt credere Pelagiani quod in uno homine tota est generis humani massa uitiata, et tota damnata. A quo uitio unius hominis et damnatione sola sanat et liberat gratia Christi. Quare enim iustus uix saluabitur? Nunquid liberare iustum labor est Deo? Absit. Sed ut ostendatur quod merito fuerit damnata natura, non uult facile de tanto malo nec ipse Omnipotens liberare. Propter quod et peccata procliuia sunt, et  laboriosa iustitia, nisi amantibus. Sed caritas que hos amantes facit, ex Deo est. Notandum autem quod hanc sententiam beatus Petrus de Prouerbiis Salomonis iuxta ueterem duntaxat Editionem assumpsit, pro qua in nostra que de Hebraice ueritatis fonte descendit, scriptum est: Si iustus in terra recipit, quanto magis impius et peccator ? Quod est aperte dicere: Si tanta est uite mortalis fragilitas, ut ne iusti quidem qui in celo coronandi sunt, hanc sine tribulatione propter innumeram uitiate nature labem transeant, quanto magis hi qui celestis sunt gratie extorres certum sue perpetue damnationis exitum exspectant?



CAPUT u.

 Seniores ergo qui in uobis sunt obsecro, etc. Ideo uidelicet testis, quod presens illo patiente astitit, et cuncta ut gerebantur aspexit. uel certe quia et ipse propter nomen Christi, carcerem, uincula ac uerbera passus est, ut in apostolorum Actibus legimus.

Qui et eius que in futuro reuelanda est glorie communicator. Tunc nimirum cum in monte sancto gloriam uultus eius celestem cum Iacobo et Ioanne conspexit, siue cum resurrectionis et ascensionis eius potentiam cum ceteris qui affuere discipulis uidit.

Pascite qui in uobis est gregem Dei. Sicut Dominus beato Petro totius gregis eius, hoc est Ecclesie curam habere iussit, ita ipse Petrus sequentibus  Ecclesie pastoribus iure mandat ut eum quisque qui secum est, gregem Dei sollicita gubernatione tutetur.

Prouidentes non coacte, sed spontanee, etc. Coacte pascit gregem Dei et prouidet ille qui propter rerum temporalium penuriam non habens unde uiuat, idcirco predicat Euangelium, ut de Euangelio uiuere possit. Spontanee uero et secundum Deum, qui nullius terrene rei, sed tantum superne mercedis intuitu uerbum Dei predicat. Quod utrumque distinguens ab inuicem apostolus Paulus: Si enim uolens  hoc ago, mercedem habeo; si autem inuitus, dispensatio mihi credita est. Dispensatio quippe ei credita dicitur, qui rei externe curam ad tempus habere precipitur. uerbi gratia, qui triticum domini  sui conseruis in tempore dispertiri iubetur, huic assimilatur qui non spontanee, sed inuitus euangelizat.

Neque turpis tucri gratia, sed uoluntarie. Turpis lucri gratia prouidet gregi Dei, qui propter questum et terrena commoda predicat, cum religionis opera cuncta spontanee fieri debeant. Iuxta illud exemplum constructionis tabernaculi, quod presentem Ecclesie constructionem pretendebat, ubi et omnis multitudo filiorum Isrel obtulit mente promptissima atque deuota primitias Domino ad faciendum opus tabernaculi, sponte propria cuncta tribuens, et ipsi artifices sponte sua obtulerunt se ad faciendum opus.

Neque ut dominantes in cleris, etc. Ut uidelicet  humilitatem, quam subditos et ad uos et ad inuicem habere desideratis, ipsi prius et actu monstretis, et in animo seruetis integro, iuxta illud dominicum: Scitis quia hi qui uidentur principari gentibus, dominantur eis, et principes eorum potestatem habent ipsorum. Non autem ita erit in uobis, sed quicunque uoluerit fieri maior, erit uester minister; et quicunque uoluerit in uobis primus esse, erit omnium seruus . Quod Paulus imperium diligenter obseruans ait: Non enim nosmetipsos predicamus, sed Iesum Christum Dominum nostrum, nos autem seruos uestros per Iesum.

Similiter, adolescentes, subditi estote senioribus. Postquam seniores quomodo preessent docuit, oportebat  ut etiam iuniores ad obediendum paterne eorum prouisioni instrueret. Non autem opus erat eis plura loqui, sed tantum subiectionis dare preceptum. Quia nimirum senioribus preceperat ut forma facti essent subditis, et sufficiebat iuniores ad maiorum bene agentium exempla respicere, et hec deuote imitari. Sed ne hec audientes prelati putarent solummodo subditis suis, et non etiam sibi debite humilitatis iura esse seruanda, continuo generaliter admonendo subiecit:

Omnes autem inuicem humilitatem insinuate. Omnes etenim dicit, et seniores et adolescentes, qui inuicem iubentur humilitatis insinuare uirtutem, et hi uidelicet regendo, et illi obsequendo humiliter. Quod apud ipsum Petrum, et in ipso factum legimus, cum,  intrante eo Cesaream, Cornelius occurrens pedibus se eius humiliter strauit, et ille humilius leuauit eum, dicens: Surge, et ego homo sum, sicut et tu . Et quidem Cornelius necdum renatus in Christo, necdum Ecclesie erat membris incorporatus. Omnes ergo humilitatem habere ad alterutrum uel exemplo docet, uel etiam uerbo insinuat, quia nimirum omnibus superbie uitium quod angelos de celo deiecit, nouerat esse cauendum, omnes adiuncta Salomonis sententia terret salubriter ac refouet, dicens:

Quia Deus superbis resistit, etc. Et que sit eadem gratia quam confert humilibus Deus, consequenter exponit, cum admonendo subiungit:

Humiliamini igitur sub potenti manu Dei, etc. Hanc  ergo gratiam humilibus tribuit, ut quo magis humiliati fuerint propter ipsum, tempore certaminis, eo gloriosius exaltentur ab ipso tempore retributionis. Potest autem humiliatio hoc in loco multifarie accipi, hoc est, et ea qua incipiens quisque uiam uirtutum pro abluendis que commiserat peccatis salubriter atteritur, et illa que spontanea mentis deuotione a perfectioribus Deo uel proximis in pace exhibetur rerum circumstantium, necnon et ea qua, incursantibus persecutionum turbinibus, inuictus per patientie uirtutem animus armatur. Omni autem generi Deo deuote humilitatis merces succedit illa, ut qui se tempore peregrinationis sue humiliant, tempore uisitationis eius exaltentur.

Sobrii estote et uigilate, etc. In huius expositione  sententie, non nostra, uerum beati Cypriani dicta ponamus. »Circumit  ille nos singulos, et tanquam hostis clausos obsidens muros explorat et tentat, an sit pars aliqua membrorum minus stabilis et minus fida, cuius aditu ad interiora penetretur. Offert oculis formas illices et faciles uoluptates, ut uisu destruat castitatem. Aures per canora musica tentat, ut soni dulcioris auditu soluat et molliat Christianum uigorem. Linguam conuicio prouocat, manum iniuriis lacessentibus ad petulantiam cedis instigat; ut fraudatorem faciat, lucra opponit iniusta; ut animam pecunia capiat, ingerit perniciosa compendia. Honores terrenos promittit, ut celestes adimat. Obtendit falsa, ut uera subripiat. Et cum latenter  non potest fallere, aperte minatur, terrorem turbide persecutionis intentans, ad debellandos seruos Dei inquietus semper et semper infestus. In pace subdolus, in persecutione uiolentus. Quamobrem contra omnes diaboli uel fallaces insidias uel apertas minas stare debet instructus animus et armatus, tam paratus semper ad repugnandum, quam est ad impugnandum semper paratus inimicus.«

Cui resistite fortes in fide, etc. Tanto  fortiores estote in fide, tanto maiorem habetote induciam ad superandas diaboli uersutias, quanto consta quia non uos soli tentamini, sed ipsa passio que uos fatigat ei quoque que per totum mundum est Ecclesie Christi, uestre uidelicet fraternitati, communis  est. Et quod a constitutione mundi semper passi sunt iusti, pudeat uos solos pre omnibus sustinere non posse.

Per Syluanum uobis fidelem fratrem, etc. Quod ait obsecrans potest ad superiora referri, quia uidelicet breuiter scripserit, non imperans, sed obsecrans eos fortes in fide persistere. Potest et ad sequentia recte copulari, ut intelligatur non solum contestari hanc esse ueram eorum gratiam quam scribendo predicat, quia nimirum non est in alio aliquo salus, in quo oporteat nos saluos fieri , sed etiam obsecrare eos, ut hanc esse ueram suam gratiam faciant, qua imbuti sunt in Christo. Gratia enim Christi eorum fit gratia, qui hanc mundo corde suscipiunt. Nam qui gratiam Dei spernit, non ipsam gratiam  minuit, sed hanc suam non esse, id est, sibi facit non prodesse.

Salutat uos Ecclesia que est in Babylone collecta, etc. Babylonem typice Romam dicit, uidelicet propter confusionem multiplicis idololatrie. In cuius medio sancta Ecclesia iam rudis et perparua fulgebat, iuxta exemplum plebis Isrelitice, que quondam, parua numero et captiuata super flumina Babylonis sedens, absentiam sancte terre deflebat, nec canticum Domini in terra aliena cantare ualebat . Et bene beatus Petrus dum suos auditores ad tolerantiam hortatur aduersitatum presentium, dicit et Ecclesiam que secum est in Babylone constitutam, id est, in confusione tribulationum. Et tamen collectam eam esse confirmat, ut ostendat  sanctam Dei ciuitatem in hac uita a permistione et pressura ciuitatis diaboli, quam Babylonia signat, immunem esse non posse. Marcum autem filium suum euangelistam dicit, qui eius in baptismate dicitur filius effectus. Unde patet quod priusquam  Marcum Alexandriam de Roma ad euangelizandum mitteret, Epistolam hanc scripsit. Tempore autem Claudii principis et Petrus et Marcus Romam uenerunt, et ipse Marcus, descripto Rome Euangelio suo, Alexandriam missus est. Unde colligitur quia Epistolam hanc Petrus dum queritur ubi uel quando scripserit, locus erat Roma, tempus Claudii Cesaris.

Salutate inuicem in osculo sancto. Osculo sancto, osculo uero, osculo pacifico, osculo columbino, non subdolo, non polluto, quali usus est Ioab ad occidendum Amasam, quali Iudas ad tradendum Saluatorem, quali utuntur hi qui loquuntur pacem cum proximo suo, mala autem sunt in cordibus eorum . Illi ergo osculo sancto salutant inuicem,  qui non diligunt uerbo neque lingua, sed opere et ueritate.

Gratia uobis omnibus qui estis in Christo Iesu. A gratia cepit Epistolam, in gratia consummauit, mediam gratia respersit, ut errorem Pelagianum omni locutionis sue parte damnaret, Ecclesiam uero Christi non nisi per gratiam eius saluari posse doceret. Et consulte cum diceret: Gratia uobis, addidit: Omnibus qui estis in Christo Iesu, ut ea que paucis Ecclesiis, id est, Ponti, Galatie, Cappadocie, Asie, et Bithynie scripsit, cunctis per orbem Christi Ecclesiis se scribere designet. Sicut et Ioannes in Apocalypsi, cum septem Asie Ecclesias singulatim prout competebat admoneret, adiunxit per singula, ita concludens: Qui habet aures audiendi, audiat quid Spiritus  dicat Ecclesiis , aperte insinuans quia cuncta que unicuilibet Ecclesie scripsit omnibus qui auditum salubrem haberent et uniuersis fidelium scriberet Ecclesiis.



IN SECUNDAM EPISTOLAM PETRI.



CAPUT PRIMUM.


Simon Petrus, seruus et apostolus Iesu Christi, etc. Scriptum est in sequentibus huius Epistole: Ecce hanc uobis, karissimi, secundam scribo Epistolam. Unde constat quia hanc eisdem quibus et priorem  Epistolam miserat, electis proselytis, dispersionis Ponti, Galatie, Cappadocie, Asie et Bithynie, scripsit Epistolam. Quos cequales sibi cognoscit, non quia circumcisionem ex lege acceperant, quam ipse ut natura Iudeus habebat, sed quia eamdem quam ipse illustrante Christi gratia acceperat sortiti sunt fidem. Non enim circumcisio legalis, sed sola est fides euangelica, que gentium populos antique Dei plebi consociet. uerum quia fides eadem sine operibus saluare non potest, recte subditur:

In iustitia Dei nostri et Saluatoris Iesu Christi. Illis ergo scribit Epistolam, illos salutat apostolus Petrus, qui cequalem sibi sortiti sunt fidem, et hanc per  opera iustitie exercent. Eius uidelicet iustitie quam non humana prudentia reperit, nec legalis institutio docet, sed per Euangelium loquens Dominus et Saluator noster ostendit, cum ait: Nisi abundauerit iustitia uestra plus quam Scribarum et Phariseorum, non  intrabitis in regnum celorum . Et iterum: Audistis quia dictum est antiquis, Non occides. Ego autem dico uobis, etc. .

Gratia uobis et pax adimpleatur, etc. In prima Epistola scripsit: Gratia uobis et pax multiplicetur . In hac autem: Gratia uobis et pax adimpleatur, quia nimirum illam incipientibus, hanc perfectioribus scripsit Epistolam. Multiplicatur enim pax et gratia bene proficientibus in hac uita per fidem, adimplebitur autem peruenientibus in alia uita per, speciem. Unde bene cum diceret: Gratia uobis et pax adimpleatur, addidit: In cognitione Domini nostri Iesu Christi. Quia hec est uita eterna , ut cognoscant te unum et uerum Deum, et quem misisti Iesum Christum . Et iterum: Si uos Filius  liberauerit, uere liberi eritis, et cognoscetis ueritatem, et ueritas liberabit uos .

Quomodo omnia nobis diuine uirtutis sue, etc. Pendet hec sententia a superioribus. Est enim sensus: Gratia uobis et pax adimpleatur in eo, ut Dominum nostrum Iesum Christum perfecte cognoscatis. Et hoc quoque per eum cognoscatis, quomodo omnia nobis diuine uirtutis sue donata sunt per eius gratiam, que ad uitam obtinendam et pietatem conseruandam sufficiunt. Unde ait: Quia omnia quecunque audiui a Patre meo nota feci uobis . Et alibi: Et ego claritatem quam dedisti mihi, dedi eis . Quod si legatur ut quidam Codices habent: Que ad uitam et pietatem donata est, hic erit sensus: Ut cognoscatis quomodo Dominus noster omnia  nobis diuine uirtutis sue dona iuxta modum capacitatis nostre prestiterit, que uidelicet uirtus ad uitam nobis et pietatem consequendam donata est. Hic etenim modus locutionis Scripturis est usitatissimus; et appellatur a grammaticis ellipsis, id est, defectus necessarie dictionis, quale est in psalmo: Quia neque ab oriente, neque ab occidente, neque a desertis montibus. Subauditur enim patet uia fugiendi, quoniam Deus ubique iudex est .

Per cognitionem eius, qui uocauit nos propria gloria et uirtute. Et hoc a superioribus pendet, quia per cognitionem Domini et Saluatoris nostri omnia diuinitatis eius mysteria, quibus saluaremur, agnouimus. Qui nos propria gloria et uirtute uocauit, quia  non angelum ad saluationem nostram, non archangelum misit, non in nobis aliquid meriti boni pro quo saluaremur inuenit, quin potius infirmos et inglorios cernens, sua nos uirtute recuperauit et gloria. Hinc etenim dicit: Non uos me elegistis, sed ego elegi uos .

Per quam maxima et pretiosa nobis promissa donauit. Per quam, per cognitionem eius dicit, quia quanto quis perfectius Deum cognoscit, tanto altius promissorum eius magnitudinem sentit.

Ut per hec efficiamini diuine consortes nature. Mutat repente personam, et qui prius de se suisque dixerat: Pretiosa nobis promissa donauit, conuersus extemplo ad eos quibus loquebatur: Ut per hec,  inquit, efficiamini diuine consortes nature. Quod non fortuitu, sed prouidenter agit. Ideo  Dominus nobis, qui natura Iudei, qui sub lege sumus nati, qui magisterio ipsius etiam corporaliter imbuti, omnia diuine uirtutis sue secreta reserauit, ideo nobis, suis uidelicet discipulis, maxima et pretiosa Spiritus sui promissa donauit, ut per hec etiam uos qui ex gentibus estis, qui eum corporaliter uidere nequiuistis, diuine sue nature donaret esse participes, nobis scilicet uos que ab ipso audiuimus docentibus, uos per eius mysteria consecrantibus. Unde rectissime quod supra ait: Gratia uobis et pax adimpleatur in agnitione Domini nostri Iesu Christi, quomodo omnia nobis diuine uirtutis sue que ad uitam et pietatem donata sunt, potest ita dictum accipi:  Gratia uobis et pax in eo adimpleatur, ut sic cognoscatis Dominum nostrum Iesum Christum, etiam uos, sicut nobis per illum omnia diuine uirtutis sue promissa uel munera, que ad uitam et pietatem ducunt, donata sunt. Ut sicut nos promissa ab illo dona uel accepimus, uel accepturos nos esse sine ulla dubietate confidimus, ita etiam uos eredentes de donis eius non existatis dubii.

Fugientes eius, que in mundo est, concupiscentie corruptionem. Bene dicit concupiscentiam mundi habere corruptionem, ideoque fugiendam esse, iuxta eum qui dixit: Quasi a facie colubri fuge peccata , quia est et incorruptibilis concupiscentia, de qua canitur: Concupiuit et defecit anima mea in atria Domini . De qua etiam in libro  Sapientie per figuram locutionis que Grece , Latine gradatio uocatur, pulcherrime refertur: Initium  sapientie, uerissima est discipline concupiscentia . Cura ergo discipline dilectio est, et dilectio custodia legum illius est. Custoditio autem legum consummatio incorruptionis est. Incorruptio autem facit esse proximum Deo. Concupiscentia itaque sapientie deducit ad regnum perpetuum.

uos autem curam omnem inferentes, ministrate in fide uestra uirtutem. uirtutem hoc loco non pro fortitudine ac miraculis, sed pro conuersatione bona posuit; que fidei recte iungenda est, ne sine operibus otiosa sit et mortua: in quo recte omnem curam subinferri precepit, quia qui mollis et dissolutus est in opere suo, frater est sua opera destruentis.

 In uirtute autem scientia. Iuxta illud Isaie: Discite bene facere, querite iudicium.

In scientia autem abstinentiam. Ut cum bona facere didicerint, mox a malis abstineant, ne in uacuum scientia celestium cadat, si se ab illecebris terrestribus quis continere neglexerit.

In abstinentia autem patientiam. Abstinentiam necesse est semper, ut patientia comitetur, ut quicunque a uoluptatibus mundi se continere didicit, eius quoque aduersa corde firmo sustineat, a dextris uidelicet et a sinistris per arma iustitie munitus .

In patientia autem pietatem. Ut erga eos quos patienter  tolerat, etiam pius existat, iuxta illud apostoli Pauli: Charitas patiens est, benigna est .

In pietate autem amorem fraternitatis. Ut non alterius rei intuitu pietatis opera suis quisque aduersariis impendat, nisi fraterne tantum dilectionis. Hoc, uidelicet, tota in tentatione procurans, ut quos docendo solum uel redarguendo nequit, ad affectum pietatis orando uel bene faciendo conuertat.

In amore autem fraternitatis, caritatem. Charitatem hoc loco appellat specialiter eam qua Conditorem diligimus, que, proficientibus uirtutum gradibus, merito amori fraternitatis adiungitur, quia nec Deus sine proximo, nec sine Deo proximus perfecte ualet amari. Et quidem Dei amor excellentior est amore proximorum, quia illos sicut nos, Deum uero ex toto  corde, tota anima, tota uirtute diligere iubemur , sed tamen consuetudine amoris fraterni oportet nos ad amorem Conditoris ascendere. Qui enim non diligit fratrem suum quem uidet, Deum quem non uidet quomodo potest diligere ?

Hec enim omnia si uobiscum adsint et superent, non uacuos, etc. Si superent dixit, si aduersum bella uitiorum potiori uirtute preualuerint.

Cui enim non presto sunt hec, cecus est, etc. Oculus scientiam, manus operationem designat. Cecus est autem et manu tentans, qui, scientiam recte operationis non habens, quidquid sibi rectum uidetur operatur, et lumen ueritatis ignorans quasi manum ad opus quod non uidet extendit, gressus in iter  quod non preuidet attollit, ideoque repente miser in ruinam perditionis, quam prescire nequibat, incidit. Talis autem est omnis cui non presto sunt hec que Petrus loquitur, quia per incrementa uirtutum spiritualium ad consortium diuinitatis peruenire nos conueniat. At contra Salomon sapientem monens auditorem: Et palpebre  tue precedant gressus tuos . Quod est patenter suggerere, ut in cunctis actibus nostris qui nos finis sequatur, sedula intentione preuidere curemus, quid secundum Dei uoluntatem, quid aliter agatur solerter exploremus.

Quapropter, fratres, magis satagite ut per bona opera certam uestram uocationem et electionem faciatis. Multi sunt uocati, pauci uero electi .  Certa est uocatio cunctorum qui ad fidem ueniunt; qui uero fidei sacramentis que perceperunt bona quoque opera perseueranter adiungunt, isti suam uocationem et electionem certam intuentibus faciunt. Sicut, e contra, qui post uocationem ad crimina reuertuntur, cum in his ex hac uita migrauerint, certum iam omnibus quia reprobi sunt reddunt.

Hec enim facientes, non peccabitis aliquando. De maioribus peccatis dicit, que quicunque egerit, non habet hereditatem in regno Christi et Dei, et a quibus omnis qui supradictis uirtutibus se manciparit, immunis Domino permanet. Alioquin sunt peccata minora, de quibus scriptum est: Quia non est homo iustus in terra, qui faciat bonum ; et non iustificabitur  in conspectu tuo omnis uiuens .

Sic enim abundanter ministrabitur uobis introitus in eternum regnum, etc. Huic loco conuenit illud Ezechielis prophete, ubi de edificio in monte constituto loquens ait: Et in octo gradibus ascensus eius . Et hic enim beatus Petrus octo uirtutum gradus enumerat, quibus fugientes mundialis concupiscentie corruptionem ad habitationem regni celestis ascendere debemus, fidem scilicet, uirtutem, scientiam, abstinentiam, patientiam, pietatem, amorem fraternitatis, et caritatem. De quibus nimirum gradibus Psalmista dicit: Ascensus in corde eius disposuit ; et cetera, usque dum ait: Ambulabunt de uirtute in uirtutem, uidebitur Deus eorum in Sion .

 Propter quod incipiam uos semper commonere de his, etc. Quare uult illos semper commonere de bonis operibus, quos habere scientiam dicit, et de presentia ueritatis esse confirmatos? nisi forte ob hoc, ut scientiam quam norunt operibus exerceant, et ueritatem cuius presentia confirmati sunt fixa mente custodiant, ne quando per magistros erroris excidant a simplicitate et castitate fidei, de quibus uidelicet magistris in processu Epistole plura loquitur. Concinit autem huic sententia beati Ioannis, qua dicit: Non scripsimus uobis quasi ignorantibus ueritatem, sed quasi scientibus eam . Ideo autem scientibus ueritatem scribunt, et commonent eos apostoli, ut quod sciunt obseruent. Unde et Ioannes loquens, post pauca subiungit: uos quod  audistis ab initio, in uobis permaneat .

Iustum autem arbitror quandiu sum in hoc tabernaculo, etc. Tabernaculo solemus in itinere uel in bello uti, et ideo se recte fideles, quandiu sunt in corpore, et peregrinantur a Domino, in tabernaculis esse testantur, in quibus iter huius uite peragant, et contra aduersarios ueritatis certamen agant.

Certus quod uelox est depositio tabernaculi mei. Pulcherrime beatus Petrus obitum suum non mortem, sed depositionem tabernaculi sui dicit, quia nimirum sic est perfectis Dei famulis carnis retinacula exuere, sicut uiatoribus confecto itinere domum propriam pro habitatione tabernaculi adire, sicut positis in expeditione fugato hoste uel prostrato ad patriam redire. Solam namque sibi domum propriam,  solum municipatum, solam patriam norunt in celis. De qua et apostolus Paulus: Scimus, inquit, si terrestris domus nostra huius habitationis dissoluatur, quod edificationem ex Deo habemus, domum non manufactam, eternam in celis .

Non enim indoctas fabulas secuti, etc. Hic paganos simul et hereticos tangit, quorum primi quidquid eos delectabat, deos appellare non timuerunt; secundi, acceptis Dei ueri mysteriis, de cetero non diuinis Scripturis attendere, sed ad suum potius sensum erroneum has male interpretando transferre studuerunt.

Et hanc uocem nos audiuimus de celo allatam, etc. Quidam hanc Epistolam negant a beato Petro apostolo  esse conscriptam; qui si hunc uersiculum solertius attenderent, et hoc quod sequitur: Cum essemus cum illo in monte sancto, nequaquam de Epistole huius auctore dubitarent. Constat enim, iuxta fidem Euangeliorum, quia prefatam uocem sursum Domino in monte clarificato idem Petrus cum Iacobo et Ioanne coapostolis suis audiuit.

Et habemus firmiorem propheticum sermonem. Illum, uidelicet, quo ex persona Mediatoris Dei et hominum dicitur: Dominus dixit ad me, Filius meus es tu, ego hodie genui te . Si enim quispiam  nostro testimonio discredendum putauerit, quod in secreto gloriam Redemptoris nostri conspeximus diuinam, quod uocem Patris ad eum factam audierimus, certe sermoni prophetico nemo contra  dicere, nullus de hoc ambigere audebit, quem diuinis Scripturis iam olim insertum omnes uerum esse testantur.

Cui bene facitis, attendentes, quasi lucerne lucenti in caliginoso loco, etc. Ordo sensus est: Cui attendentes quasi lucerne lucenti in caliginoso loco, bene facitis. In huius etenim seculi nocte tenebrosis tentationibus plena, ubi difficile quisquam inuenitur qui non offendat, quid essemus si lucernam prophetici sermonis non haberemus? Sed nunquid lucerna semper erit necessaria? Non utique. Donec  dies lucescat. Mane enim astabo et contemplabor . Ad lucernam interim nocturnam pertinet quod filii Dei sumus, et nondum apparuit quid erimus . Et in comparatione quidem impiorum, dies sumus,  Paulo dicente: Fuistis aliquando tenebre, nunc autem lux in Domino . Sed si comparemur illi uite in qua futuri sumus, adhuc nox sumus, et lucerna indigemus.

Et lucifer oriatur in cordibus uestris. Quis est lucifer iste? Si Dominum dicas, parum est. Lucifer ipse, clarus noster intellectus est. Ipse enim oritur in cordibus nostris, ipse illustrabitur, ipse manifestabitur. Dilectio erit qualem nunc optamus, et quoniam non est suspiramus, et qualis erit, singuli in singulis uidebimus, quomodo nunc facies nostras alterutrum uidemus.

Hoc primum intelligentes, quod omnis prophetia Scripture, etc. Pendet hic uersiculus ex eo quod  superius ait: Cui bene facitis, attendentes; qui enim prophetarum uerba attendentes bene utique faciunt, ut per hec lucem habere possint scientie, hoc primum intelligere debent, quia nullus prophetarum sanctorum propria sua interpretatione populis dogmata uite predicarit, sed que a Domino didicerant, hec suis auditoribus agenda commendabant, queque in secreto celestia arcana perceperat, hec simpliciter uel loquendo uel scribendo Dei plebi tradebant, et non sicut gentium diuini, qui que ipsi de corde suo finxerant, hec turbis deceptorum, quasi diuini oraculi consulta, proferebant. Sicut ergo prophete non sua propria, sed Dei uerba scribebant, ita et lector eorum non sua propria interpretatione potest uti, ne a sensu ueritatis exorbitet,  sed hoc omnimodis debet attendere, quomodo sua uerba uoluerit intelligi ipse qui scripsit.

Non enim uoluntate humana allata est aliquando prophetia, etc. Semper futura posse predicere ; sed ipse Spiritus eorum corda quando uoluit impleuit; ita etiam potestatis eorum non erat, ut quecunque uellent docerent, sed que Spiritu illustrati didicerant, ea sola dicebant. Hec ideo dicimus, ne quis ad libitum suum Scripturas exponere audeat. Ridicule quidam hec beati Petri uerba interpretatus est, dicens quod sicut fistula flatum eris humani, ut resonet, accipit, nec sonum tamen ipsa quem ministrat, quia insensibilis nature est, intelligere ualet; ita prophete Dei Spiritu inspirati, ea que idem Spiritus  uellet ore proferrent, nec tamen ea que dicerent ipsi mente tenerent, iuxta illud Maronis: Dat sine mente sonum; quod impudentissimi erroris esse palam claret. Quomodo enim audientibus tam sana uiuendi consilia darent, si insanis similes ipsi que loquerentur nescirent? Quare uidentes appellantur prophete? Qua ratione scriptum est: uerbum quod uidit Isaias , aut aliquis propheta, nisi quia in occulto uisionum celestium lucidissimo mentis intuitu cognoscebant arcana, que foras suis auditoribus palam uerbis quibuscunque uellent efferrent?



CAPUT II.

Fuerunt uero et pseudoprophete in populo, etc. Que secta Latine, Grece dicitur heresis, cum quis  stulta obstinatione errorum quem semel cepit semper sectari nullatenus cessat. Quod hereticorum proprium esse quis nesciat?

Et eum qui emit eos Dominum negant, etc. De hoc emptore et Paulus ait: Empti enim estis pretio magno, glorificate et portate Deum in corpore uestro . Merito autem sibi celerem perditionem superducunt, qui Redemptorem suum negantes, hunc recte confitendo glorificare, et bene faciendo suo in corpore ferre detrectant: quod omnes faciunt heretici; nam et Arius, qui Redemptorem nostrum in diuinitate Patre minorem dicit, et Photinus, qui dicit: »Christus homo est, Deus non est,« et Manicheus, qui dicit: »Christus Deus tantum est, homo uerus non est,« et Ebion, qui dicit: »Christus  ante Mariam non erat, ex ipsa originem sumpsit,« et Apollinaris, qui dicit: »Christus tantum Deus et caro est, animam rationalem nunquam suscepit,« et Pelagius, qui dicit: »Christus Redemptor paruulorum in baptismo non est, quia sine iniquitatibus concepti, et sine delictis a matre sua geniti, nullum prorsus habent peccatum quod sibi debeat dimitti, ideoque Christus non est Saluator omnium electorum;« et ceteri cum his heretici Dominum profecto, qui emit eos pretio sanguinis sui, negant, quia illum non qualem ueritas ostendit, sed qualem ipsi sibi fingunt predicant. Et propterea a Redemptore alieni facti, nichil certius quam foueam perditionis exspectant.

 Et multi sequentur eorum luxurias, etc. uia ueritatis blasphemabitur per hereticos non solum in eis quos sue heresi eductos associant, sed in eis quoque quos per impurissima sua facta et sacrificia, uel mysteria exsecranda que faciunt, in odium Christiani nominis concitant, existimantibus imperitis omnes Christianos huiusmodi flagitiis esse mancipatos. Qualibus dicit Scriptura: Per uos nomen meum blasphematur in gentibus .

Quibus iudicium iam olim non cessat. Cum iam olim preteritum tempus significet, non cessat autem uerbum presentis temporis sit , non aliud intelligendum uidetur, nisi quia iam olim cepit iudicium perditionis impiorum, quod eos presentialiter semper excruciat, nullo unquam fine cessabit.

 Si enim Deus angelis peccantibus non pepercit. Multi enim hic uersiculi uno fine clauduntur: Nouit Dominus pios de tentatione eripere. Si enim, inquit, Deus angelis peccantibus non pepercit, sed eos inferni traditos penis ad maiores in die iudicii seruat cruciatus; si originalem mundum propter scelera diluuio perdens, Ne iustum seruauit; si Sodomorum flagitia puniens, Loth iustitie cultorem ab iniustis eruit; constat pro certo quia nouit Dominus pios de tentatione eripere, iniquos uero in diem iudicii cruciandos reseruare. Et notandum in eo quod ait, Deum angelis peccantibus non pepercisse, quia ipsi mali angeli non a Deo conditi mali, sed peccando facti sunt mali.

Sed rudentibus inferni detractos in tartarum tradidit,  etc. Hunc uersiculum alia Translatio sic habet: Sed carceribus caliginis inferi retrudens, tradidit in iudicio puniendos reseruari. Ostendit ergo adhuc angelis apostatis ultimi iudicii penam deberi, de qua Dominus dicit: Ite in ignem eternum qui paratus est diabolo et angelis eius , quamuis iam penaliter hunc infernum, hoc est inferiorem caliginosum erem, tanquam carcerem acceperint. Quantum enim ad sublimitatem celi, iam huius eris spatium dici infernus potest, sic et quantum ad eiusdem eris altitudinem, terra que inferius iacet, infernus intelligi potest et profundus. Rudentes autem inferni appellat ipsam superbie iactantiam, qua angeli eius spiritus contra Conditorem intumuit. Rudentes quippe dicuntur funes, quibus  naute uela suspendunt, ut flante aura portus tranquillitatem relinquant, seseque ambiguis semper ponti fluctibus credant. Quibus conuenienter rudentibus immundorum spirituum conamina comparantur, qui mox ut, flatu superbie impulsi, se aduersus Conditorem erexerunt, ipsis elationis sue conatibus in abyssi profunda sunt rapti. Quidam Codices habent: Sed rugientibus inferni detractos in tartarum tradidit, quod uocem uel superne elationis, uel eiulatus in penis significat. Rugiunt namque fere, cum uel famem uel quid aliud patiuntur, propter nimietatem elationis ferre non ualentes, si quid eis aduersitatis occurrerit.

Et originali mundo non pepercit. Idem ipse mundus est, in quo nunc humanum genus habitat, quem  inhabitauerunt hi qui ante diluuium fuerunt. Sed tamen recte originalis mundus ille, quasi alius dicitur, quia sicut in consequentibus huius Epistole scriptum continetur, ille tunc mundus aqua inundatus periit, et celis uidelicet qui erant prius, id est, cunctis periit, et celis uidelicet qui erant prius, id est, cunctis eris huius turbulenti spatiis aquarum accrescentium altitudine consumptis, terra quoque in alteram faciem excedentibus aquis immutata. Nam etsi montes aliqui atque conualles ab initio facti creduntur, non tamen tanti quanti nunc in orbe cernuntur uniuerso. Quod negari forte potuisset, si non etiam nunc omnibus annis terrarum faciem cerneremus aquarum subuersione mutatam. Quod tanto magis tunc fuisse factum creditur, quanto maior  ac diuturnior aquarum impetus terram obsidens alluebat.

Sed octauum Ne iustitie preconem custodiuit, etc. Constat omnibus quia Ne decima ab Adam generatione natus est, sed octauum eum nominat, quia octo homines diluuium euaserunt, e quibus ille unus erat. Idcirco autem octaui numeri facit mentionem, ut occulte insinuet quia tempus diluuii discrimen significet examinis ultimi, quando, damnatis omnibus reprobis, omnes iusti gloriam uite perpetis accipient. Sex etenim sunt presentis seculi etates, septima etiam nunc agitur etas, in illa uita ubi anime sanctorum Sabbato felici, id est, requie perfruuntur eterna, octaua est uentura tempore resurrectionis omnium et uniuersalis iudicii. Iustitie autem  preconem Ne cognominat, quia iustitie opera faciens cunctis intuentibus, qualiter coram Domino uiuendum esset ostendit. Neque enim uerbo quempiam docere reperitur, quippe cuius nec unus sermo reperitur ad Deum prolatus uel hominem, sed quod maxime uirtutis est, in tota arce fabrica, in aduentu diluuii, in sequentis eui primordiis, ore quidem silente, sed cordis deuotione promptissima iussis obtemperare celestibus.

Et ciuitates Sodomorum et Gomorrheorum, etc. Quia ciuitates impiorum in cinerem redactas asserit, dupliciter intelligi debet. Quia et primo per incendium eas cum adiacentibus terris in cinerem redegit, et cum loca incendii postmodum mortui maris undis contexerit, seruare adhuc uoluit circumpositam  regionem prisce speciem pene. Nascuntur enim poma pulcherrima, que et edendi cupiditatem spectantibus generant. Si carpas, fatiscunt, ac resoluuntur in cinerem, fumumque excitant, quasi adhuc ardeant. Unde in libro Sapientie dicitur: Hec iustum a pereuntibus impiis liberauit fugientem descendente igne in Pentapolim. Cuius in testimonium nequitie fumigabunda constat deserta terra, et in certo tempore fructus habentes arbores . Subauditur: Et ipse fumigabunde constant deserte. Et hoc est quod hic quoque subiungitur:

Exemplum eorum qui impie acturi sunt ponens. Nam et ignis qui Sodomitas semel puniit, ostendit patenter quod impii sint sine fine passuri. Et quod terra  eorum fumigabunda constat, quod fructus eius pulcherrimi cinerem habent intus et fetorem, aperte omnibus seculis innuit quia delectatio carnalis, etsi stultorum mentibus ad presens arrideat, nichil tamen in inuisibilibus nisi incendium sibi reseruat, nisi ut fumus tormentorum eius in secula seculorum ascendat.

Et iustum Loth oppressum, etc. Cruciabant quidem sanctum uirum iniqua proximorum facta pariter et uerba; que quotidie cernens nullatenus corrigere ualebat; sed tamen ipse tam circumspecte se gerebat, ut nec uisis eorum flagitiis, nec auditis, in aliquo caste sue mentis fuscaret intuitum, sed indefessa intentione ceptis sue iustitie insistebat actibus. uel certe aspectu et auditu iustus erat, quia nichil in eo  presentes nisi iustitie opera cernebant et audiebant eloquia, nichil fama de illo per absentes, nisi quod ad iustitiam pertineret uulgabat, ad exemplum beati Iob, qui ait: Auris audiens beatificabat me, et oculus uidens testimonium reddebat mihi . Et notandum quod beatus Petrus in hoc loco Dominici magisterii sequitur exemplum. Et ipse enim Dominus in Euangelio de die iudicii loquens, subitaneum uel diluuii uel ignis Sodomitici aduentum ad memoriam deducit, ubi iusti liberati, reprobi autem sint inopinate perditionis laqueo comprehensi. Sed et alio loco cum discipulorum animos a fastu elationis compescere curaret, angelici casus illis proponit exemplum, uidebam, inquiens, Satanam quasi fulgur de celo cadentem .

 Nouit Dominus pios de tentatione eripere, etc. Iniquos dicit in diem iudicii cruciandos reseruari, non quia etiam ante diem iudicii soluti corpore penas luant pro meritis, sed quia grauiora eos in iudicio tormenta exspectent quando et in corpore recepto punientur, qui nunc in anima sola cruciantur. Unde et Dominus his que uerbum Euangelii recipere noluerunt, ciuitatibus exprobrans, ita conclusit: Remissius erit terre Sodomorum in die iudicii quam uobis.

Magis autem eos qui post carnem in concupiscentia immunditie ambulant. Fornicatores dicit, qui pro reatu sue corruptionis maiora in iudicio quam generales iniqui tormenta patientur.

 Dominitionemque contemnunt, audaces, sibi placentes. Superbos dicit et arrogantes, qui et ipsi grauiora generalibus sint supplicia luituri.

Sectas non metuunt introducere, blasphemantes. Hereticos dicit, qui blasphemantes fidem uel uitam orthodoxorum, sectas sui nominis, id est, hereses, inducunt, qui et ipsi cum prioribus audiant, quia fortioribus fortior instat cruciatio.

Ubi angeli fortitudine et uirtute cum sint maiores, non portant aduersum se exsecrabile iudicium. Quod ait: Ubi, significat in eo quod dominationem contemnunt, quod audaces, quod sibi placentes sunt, quod hereses, id est, sectas faciunt, quod blasphemant. Hec namque faciendo, angeli demonia fieri, ac penas sue superbie soluere, meruerunt. Neque enim spiritualis  eorum natura patiebatur concupiscentie carnalis obscenitate pollui. Nisi forte cum ad hanc homines illiciunt, pro ea quoque illos, sicut et pro ceteris que hominibus mala agenda persuadent, iudicandos esse significat.

Hi uero uelut irrationabilia pecora naturaliter, etc. Sicut irrationabilibus animantibus naturale est causa pabuli sepius in captionem et perniciem ignoranter incidere, ita heretici, comparati iumentis insipientibus, ob appetitum sue corruptionis explendum, incorruptam sanamque catholice Ecclesie doctrinam blasphemantes ac uitam, sempiterne sibi perditionis laqueos impia temeritate nectunt. Quales exstitisse hereticos ipsis apostolorum temporibus, Simonianos, Menandrianos, Basilidianos, Nicolaitas, Ebionitas,  Marcionitas, et Cerdonianos, pluresque alios historia ecclesiastica refert. De quibus recte cum dixisset: Blasphemantes in corruptione sua peribunt, adiunxit:

Percipientes mercedem iniustitie. Mercedem namque iniustitie penam dicit, quam opera iniustitie merentur, maxime in eis qui cum ipsi corruptioni carnis seruiant, nichilominus conuersationem eorum qui caste uiuunt blasphemant, cum ipsi uesanis teneantur erroribus, eis qui sanum sapiunt detrahere non cessant.

uoluptatem existimantes diei delicias coinquinationis et macule. uoluptas et in bono accipitur et in malo. In bono quidem, sicut paradisus uoluptatis dicitur, et sicut in psalmo canitur: Et torrente uoluptatis tue potabis  eos . In malo autem, ut Salomon ait: Adolescentia enim et uoluptas uana sunt . Sed et indifferenter accipitur, iuxta hoc quod Sara dicebat: Postquam senui et dominus meus uetulus est. uoluptati operam dabo ? uoluptas ergo bona recte diei uocatur, qua sancti quique delectantur in Domino. uoluptas autem mala noctis est, cum reprobi ad perficienda opera tenebrarum peruerse delectantur. Bene ergo dicit de iniustis quod uoluptatem existiment diei, delicias coinquinationis et macule, quia multi in tantum socordes, peruersi et inuerecundi, existunt, ut cum deliciis impurissimis uacent et exsecrandissimis, has tamen ipsi optimas et quasi lucifluas iudicent. Quidam primum huius uersiculi uerbum precedenti uersui iungunt, ita legentes: Percipientes  mercedem iniustitie uoluptatem, et exponunt iuxta illud apostoli Pauli: Tradidit illos Deus in desideria cordis eorum in immunditiam, ut contumeliis afficiant corpora sua in semetipsis . Et paulo post: Turpitudinem operantes, mercedem quam oportuit erroris sui in semetipsis recipientes. Et sicut non probauerunt Deum habere in notitiam, tradidit eos Deus in reprobum sensum, ut faciant que non conueniunt . Sed nos distinctionem quam in beati pape Gregorii opusculis inuenimus, sequendam esse putauimus.

Pellicientes animas instabiles. Pellices appellari solent meretrices, sumpto uocabulo a pollutione, uel a pellis sue formositate qua incautos illiciunt. Pelliciunt ergo animas instabiles, qui eas male docendo erroneis uariorum dogmatum sectis quasi constuprantium  luxibus subdunt.

Secuti uiam Balaam ex Bosor, etc. Plerumque heretici tam stulta dogmata, tam exsecranda proferunt sacramenta, ut etiam hebetum sensus, et paganorum, et qui ratione diuine cognitionis omnimodis carent, illorum detestentur insaniam, illorum distorta et Deo contraria itinera sanius sapiendo redarguat. Et quod peius, quia frequentius est, nonnunquam multi catholici in tantum mercedem amant iniquitatis, ut etiam docti ab indoctis, a laicis clerici merito lacerentur: qui iure comparantur prophete, qui uerbis asine contra naturam loquentis corripitur, nec tamen a proposito praui itineris retardatur. Quibus etiam aptissime nomen congruit ciuitatis de qua  Balaam uenisse perhibetur; Bosor namque carneus, siue in tribulatione dicitur. Neque alia magis causa luxuriosis existit uerbum ueritatis amore pecunie uel desideriorum temporalium adulterare, quam quod carnis se concupiscentie mancipauerunt, indigni nimirum apostolica laude, qua ueros fideles glorificans ait: uos autem, fratres, non estis in carne, sed in spiritu . Unde et in tribulatione sunt positi, non quidem ea qua pro Domino ipsi patiuntur, sed in illa potius qua animos infirmorum peruersis operum suorum exemplis, ne ad salutem exsurgere uel resipiscere possint, opprimunt. Sed et nomen ipsius Balaam, qui uanus populus siue precipitans eos interpretatur, talibus conuenit. Qui enim agnitam ueritatis uiam sponte  ipsi deserunt, quid nisi uanus sunt populus? quid nisi in precipitium suos mittunt auditores, quibus non salutaria que corrigant, sed que illos delectent, erronea predicant? De quibus bene subditur:

Hi sunt fontes sine aqua, etc. Hos uersiculos sanctus Hieronymus in libro contra Iouinianum ponens ita explanat: »Nonne tibi uidetur pinxisse apostolus nouam imperitie factionem?« Aperiunt enim quasi fontes scientiam, quia quem non habent doctrinarum promittunt imbrem, uelut nubes prophetie ad quas perueniat ueritas Dei, et turbinibus exagitantur demonum atque uitiorum. Loquuntur grandia, et totus eorum sermo superbia est. Immundus est autem omnis qui exaltat cor suum, ut qui paululum refugerint a peccatis, ad suum reuertantur  errorem, et studeant luxurie ciborum carnisque deliciis. Quis enim non libenter audiat: Manducemus et bibamus, et in eternum regnabimus ? Sapientes et prudentes prauos uocant eos qui dulces sunt in sermone.

Contigit enim eis illud ueri prouerbii: Canis reuersus ad uomitum suum, etc. uerum hoc esse prouerbium dicit, quia de Prouerbiis Salomonis testimonium assumit, quod ibi cum expositione positum est: Sicut canis, inquit, qui reuertitur ad uomitum suum, ita stultus qui iterat stultitiam suam . Et addidit de suo: Et sus lota in uolutabro luti. Canis ergo cum uomit, profecto cibum qui pectus deprimebat proiicit. Sed cum ad uomitum reuertitur, unde leuigatus fuerat, eo rursus oneratur. Et qui admissa  plangunt, profecto nequitiam, de qua male satiati fuerant, et que mentis intima deprimebat, confitendo proiiciunt; quam dum post confessionem repetunt, resumunt. Sus uero in uolutabro luti dum lauatur, sordidior redditur. Et qui admissum plangit, nec tamen deserit, pene grauiori se subiicit, quia et ipsam quam flendo impetrare potuit, ueniam contemnit, et quasi in lutosa aqua semetipsum uoluit, quia dum fletibus suis uite munditiam subtrahit, ante Dei oculos sordidas ipsas etiam lacrymas facit.



CAPUT III.

Hanc ecce uobis, karissimi, secundam scribo Epistolam, in quibus, etc. In quibus, in Epistolis dicit, siue in eis ad quos epistolas scribit.

 uenient in nouissimis diebus, in deceptione, illusores. Illudentes, uidelicet fidei, et spei Christianorum, quod tempus sibi resurrectionis futurum frustra promittant.

Iuxta proprias concupiscentias ambulantes, etc. Apostolus Paulus scribens ad Thessalonicenses, Rogo, inquit, uos per aduentum Domini nostri Iesu Christi, et nostre congregationis in ipsum, ut non cito moueamini a uestro sensu, neque terreamini, neque per spiritum, neque per sermonem, neque per epistolam tanquam per nos missam, quasi instet dies Domini . Reprehendit ergo beatus Petrus, et illusores nuncupat eos qui aduentum Domini et promissa tardare asseuerant; cercet Paulus eos qui diem Domini instare autumant. Unde constat omnibus qui diligunt aduentum  eius mentem in hac opinatione temperantius cohibendam, ut neque uicinum, citiusque aduenturum eumdem diem Domini, neque rursus tardius aduentare suspicemur, sed hoc solum seduli procuremus, ut siue ocius siue sero ueniens, paratos nos possit inuenire dum uenerit.

Latet enim eos hoc uolentes, quod celi erant prius et terra, de aqua, etc. Terra de aqua consistit, qua in principio creaturarum dixit Deus: Congregentur aque in congregatione una, et appareat arida; et factum est sic . Eadem per aquam consistit Dei uerbo, quia diuina dispensatione uenis aquarum tota intrinsecus plena est, sicut corpus animantium uenis sanguinis redundare conspicimus, ne uidelicet ariditate  deficeret, si aquarum irrigatio cessaret. Denique uidemus estatis feruore terras absumpto humore flacescentes, et mox in puluerem quem proiicit uentus esse conuersas. Alia Editio habet: Celi erant olim de aqua et per aquam constituti. Significat autem erem istum humidum et turbidum. Hunc etenim Scriptura celum, et aliquando celos appellare consueuit. Unde scriptum est: Miluus in celo cognouit tempus suum .

Per que ille tunc mundus aqua inundatus periit. Per que ille tunc, per celos et terram dicit, que prius nominauerat. Per hec enim perdita mundus qui in his constiterat periit. Nam superiores mundi partes diluuium minime tangebat. Periit ergo terra, quia submersa et cooperta aquis non solum tanto  tempore insitum sibi fructificandi statum perdidit, sed etiam, sicut supra docuimus, dissimilem plerisque in locis ab ea quam primo acceperat faciem recepit. Perierunt et celi secundum quantitatem et spatia eris huius. »Excreuit enim aqua, ut sanctus Augustinus ait, et totam istam capacitatem ubi aues uolitant occupauit.« Ac sic utique celi perierunt propinqui terris, secundum quod dicuntur aues celi. Sunt autem  et celi celorum superiores in firmamento, sed utrum et ipsi perituri sint igni, an hi soli qui etiam diluuio perierunt, disceptatio est aliquanto scrupulosior inter doctos.

Celi autem qui nunc sunt et terra, etc. Patet ergo sententia beati Petri, quia illam terram et illos celos  qui diluuio perierunt, et post diluuium repositi sunt, igni ultimo perdendos asseuerat.

Unum uero hoc non lateat uos, karissimi, quia unus dies apud Dominum, etc. Quidam hanc sententiam ita intelligendam putant, quasi dies iudicii tantam habeat longitudinem, quantam mille annorum spatium, non considerantes quia non ait simpliciter erit unus dies sicut mille anni, sed: Unus, inquit, dies apud Dominum sicut mille anni. Quia nimirum in cognitione diuine uirtutis, et preterita, et futura, et presentia equaliter constant. Et que longa nobis et que breuia uidentur temporum curricula, equalis utique sunt spatii apud Conditorem temporum, iuxta illud Psalmiste: Quoniam mille anni ante oculos tuos, sicut dies hesterna, que preteriit, et sicut  custodia in nocte , que pro nichilo habentur, anni eorum erunt. Sicut enim constat quia Psalmista mille annos non diei futuro iudicii, sed diei hesterno qui preteriit, ante oculos Conditoris adequat, imo omnes annos nostros, id est seculi huius omne tempus custodie noctis unius, que est quarta pars noctis, assimilat, ita beatus Petrus quasi unumquemque diem seculi presentis mille annis et mille annos unicuique diei apud Dominum equiparat, id est, eiusdem mensure asseuerat. Quia uidelicet omnia, et parua et magna, equaliter ipse conspicit. Et quidem Petrus si hoc de die iudicii uellet tantum intelligi, quod uere tante esset longitudinis quante sunt mille anni nostri, poterat utique apertius suam indicare sententiam, neque opus esset addere,  apud Dominum, quia ille dies ultimus si tante esset longitudinis, etiam hominibus cunctis ubi aduenisset appareret. Ideo autem hec Apostolus commemorat, ut conuincat eos quos dicere premiserat: Ubi est promissio aut aduentus eius? ostendens Dominum nequaquam oblitum sue promissionis aut aduentus, ad iudicandum uiuos et mortuos. Sed cum ita unumquemque diem seculi nostri eterna sua memoria complectatur, ut annorum mille circuitus, ita mille annos ut unius diei spatium sine labore circumspiciat, manifeste intelligendum quod ipsorum quoque dierum et annorum omnium finem certissime nouerit, et absque ulla dubietate hoc quoque prenouerit, quando aduentus ipsius claritas reuelanda, quando  promissa sint sanctis premia reddenda. Unde et recte subiungitur:

Non tardat Dominus promissionem suam, etc. Qui ergo omnia nouit tempora, nouissima et antiqua, non tardat promissionem suam, sed hanc utique in tempore quod ante omnia tempora futura predestinauit ostendit. Ideoque adhuc differt, ut electorum prius summa, quam cum Patre ante secula decreuit, adimpleatur. Unde et in Apocalypsi anime martyrum qui diem iudicii et resurrectionis eius aduentare sitiebant, audierunt, ut requiescerent tempus adhuc modicum, donec impleretur conseruorum et fratrum eorum numerus. Qui autem prefatam beati Petri sententiam ita intelligunt, quasi diceret diem iudicii tante longitudinis futuram,  quante mille sunt anni, hoc ad causam referunt, quod necesse sit eos qui cum peccatis aliquibus de corpore exeunt, et tamen ad electorum sortem predestinati sunt, tanto tempore per ignem purgari, et sic demum remissis omnibus peccatis ad uitam uenire. Sed hi non uident quante sit impudentie credere quod tantus perfectorum et iustorum cetus, receptis in ictu oculi corporibus beatis et immortalibus, per mille annorum spatia debeat in ere uel in terra finem exspectare iudicii, et tunc demum, preparatis ad integrum sociis, diu exoptatam audire sententiam: uenite, benedicti Patris mei, percipite regnum .

Adueniet autem dies Domini ut fur, etc. Illos procul dubio celos dicit qui in diluuio transierunt, hoc est  erem hunc terre proximum, qui igni perdendus est, tantum  spatii tenentem, quantum aqua diluuii tenebat. Alioquin si quis celos superiores, ubi sol et luna et astra sunt posita, transituros asseuerat, quomodo uult illam Domini sententiam intelligere qua dicitur: Tunc sol obscurabitur, et luna non dabit lumen suum, et stelle cadent de celo ? Si enim locus siderum transierit, id est, celum, qua ratione potest dici in eadem die Domini, et sidera uel obscurari uel cadere, et ipsorum siderum locum in quo fixa tenentur, igne absumente, transisse?

Elementa uero calore soluentur. Quatuor sunt elementa, quibus mundus iste consistit: ignis, er, aqua, et terra, que cuncta ignis ille maximus absumet.  Nec tamen cuncta in tantum consumet, ut funditus non sint, sed duo in tantum consumet, duo uero in meliorem restituet faciem. Unde in sequentibus dicitur:

Nouos uero celos et nouam terram. Non dixit alios celos et aliam terram, sed ueteres et antiquos in melius commutandos, iuxta hoc quod Dauid ait: Initio terram tu fundasti, Domine, et opera manuum tuarum sunt celi. Ipsi peribunt, tu autem permanes, et omnia sicut uestimentum ueterascent, et sicut opertorium mutabis ea, et mutabuntur . Que ergo peribunt, ueterascent, et mutabuntur, constat pro certo quia consumpta per ignem, mox, abeunte igne, gratiorem resument speciem. Preteriit enim figura huius mundi, non substantia, sicut et carnis nostre  non substantia perit, sed figura immutabitur, quando quod seminatur corpus animale, surget corpus spirituale . De igne autem et aqua nil tale legimus, quin potius habemus in Apocalypsi: Et mare iam non est . Habemus in prophetis: Et lux lucerne non lucebit tibi amplius .

Et promissa ipsius exspectamus, in quibus iustitia habitat. Iustitia habitat in futuro seculo, quia tunc cuique fidelium pro modo sui certaminis reddetur corona iustitie, quod in hac uita nequaquam fieri potest, iuxta illud Salomonis: uidi sub sole in loco iudicii impietatem, et in loco iustitie iniquitatem. Et dixi in corde meo: Iustum et impium iudicabit Deus,  et tempus omni rei tunc erit . Et iterum: uidi, inquit, calumnias que sub sole geruntur, et lacrymas innocentium, et consolatorem neminem, nec posse resistere eorum uiolentie cunctorum auxilio destitutos, et laudaui magis mortuos quam uiuentes . Ideo namque magis mortuos innocentes quam uiuentes laudauit, quia illi adhuc in certamine positi, isti autem perpetue beatitudinis sunt mercede donati. Ideo autem sub sole calumnias se uidisse querebatur, quia supra solem nouerat Iudicem esse iustum, qui in altis habitat, et humilia respicit , supra solem mansiones in quibus iusti debita iustitie sue premia percipiant. Potest hoc quod ait: In quibus iustitia habitat, etiam iuxta illud Psalmiste intelligi: Hec porta Domini, iusti  intrabunt per eam . Et in Apocalypsi, de ciuitate superna Ioannes: Nec intrabit in eam, inquit, aliquid coinquinatum et faciens abominationem et mendacium, nisi qui scripti sunt in libro uite Agni .

Propter quod, karissimi, hec exspectantes, satagite immaculati, etc. He sunt uigilie sancte, de quibus Dominus ait: Beati serui illi quos, cum uenerit dominus, inuenerit uigilantes . uigilat namque qui se a sordibus uitiorum immunem custodit, qui, quantum in se est, cum omnibus hominibus pacem habet, qui, in seipso pace felicissima utens, omnes carnis illecebras spiritus regimini subdit. Et bene cum diceret: Satagite immaculati et inuiolati  inueniri, addidit ei, id est, Domino, quia ille solum perfecte mundus est, qui diuino iudicio mundus est. Unde in laude bonorum coniugum dicitur: Erant autem iusti ambo ante Deum . Bene ante Deum, quia humana sepe iudicia fallunt.

Et Domini nostri longanimitatem salutem arbitramini. Nolite putare quod tardet promissionem Dominus, sed intelligite quod ideo longanimiter exspectat, ut plures saluentur.

Sicut et carissimus frater noster Paulus secundum datam sibi sapientiam scripsit uobis. Paulum illis scripsisse commemorat, quia etsi Paulus ad quasdam specialiter scripsit Ecclesias, omnibus tamen generaliter, que per orbem sunt, queque unam catholicam faciunt, scripsisse probatur Ecclesiis. Et notandum  quod hic Petrus Pauli sapientiam laudat, ipse autem Paulus de se dicit: Ego enim sum minimus apostolorum, qui non sum dignus uocari apostolus, quoniam persecutus sum Ecclesiam Dei . Ecce se Paulus prisce sue infidelitatis memor humiliat, et aliorum apostolorum innocentiam prefert. Ecce primus apostolorum, quasi oblitus sui prioratus, et datarum sibi clauium regni, datam Paulo sapientiam miratur. Quia nimirum moris est electorum ut aliorum magis quam suas mirentur uirtutes, per quas se ad profectum excitent. Itemque notandum quod Paulus in Epistolis suis dicit: Cum autem uenisset Cephas Antiochiam, in faciem ei restiti, quia reprehensibilis erat . Reprehendit ergo Paulus in Epistolis suis Petrum, et tamen  ipse Petrus, easdem epistolas relegens, laude eas dignas iudicat. Quia nimirum hoc ipsum quod se in illis merito reprehensum inuenit, non quasi iniuriam aspernanter, sed gratulanter quasi officium deuotionis accepit. Tales esse ad inuicem non quilibet mortalium, sed illi soli norunt, qui didicerunt a Domino mites esse et humiles corde, qui sciunt honore inuicem preuenire.

In quibus sunt quedam difficilia intellectu, etc. Omnes Scripturas heretici deprauant. Nullus est enim uel Noui uel ueteris Testamenti liber in quo non multa peruerse intellexerint. Sed et ipsas sepe Scripturas a suo statu peruerterunt, uel demendo, uel addendo, uel mutando quecunque illorum perfidia dictasset. Sicut constat Arianos de Euangelio  erasisse quod Saluator ait: Quia Deus spiritus est , quia nolebant credere quod Spiritus sanctus Deus esset omnipotens. Quos recte indoctos uocat et instabiles, quia nec lumen scientie, nec stabilitatem habent mentis, qua inter doctos donec erudiantur permaneant. Unicum namque indoctis remedium est, humili stabilitate doctorum uerbis auditum prebere. Quam stabilitatis gratiam, quia heretici non habent, uento superbie quasi palea leuis, etiam de Ecclesia tolluntur. De quibus bene subditur:

Ad suam ipsorum perditionem. Quia qui Scripturas sanctas deprauare, qui fidem catholicam turbare ac peruertere conantur, non aliud in hoc quam seipsos condemnant. Ecclesia autem Christi, discussis errorum  tenebris, uera sua luce fruitur. Unde bene in fine Apocalypsis, que clausula et quasi signaculum est totius diuine Scripture, dicitur: Si quis apposuerit ad hec, apponet Deus super illum plagas scriptas in libro isto; et si quis diminuerit de uerbis libri huius prophetie, auferet Deus partem eius de libro uite et de ciuitate sancta, et de his que scripta sunt in libro isto . Difficilia autem intellectu in Epistolis Pauli, que ab indoctis et instabilibus dicit esse deprauata, illa sunt maxime in quibus de gratia Dei loquitur, que iustificet impios , hoc est ex impiis faciat iustos. Dicit enim ipse: Ubi abundauit peccatum, superabundauit et gratia . Quod illi non intelligentes putabant eum dicere:  Faciamus mala ut ueniant bona . Absit autem ut Paulus suos auditores ad promerenda bona doceat facere mala, cuius omnis intentio est a malis cercere, et ad bona agenda quoscunque potest aduocare. Sed cum dicit, Ubi abundauit peccatum, superabundauit et gratia , donum gratie per hoc uehementius commendat, que et magna solet conuersis, et minora dimittere peccata. Et quanto quis maiora ante conuersionem peccata commisit, tanto maiorem gratie donantis indulgentiam conuersus accepit. Loquitur ergo hoc Apostolus de his que iam commisimus peccatis, ne quis desperatione uenie pro magnitudine facinorum pereat; non autem, ut inimici interpretabantur, suadebat plura facere peccata, ut potiora per hec reciperent  bona. Unde et beatus Petrus recte admonendo subiungit:

uos igitur, fratres, prescientes custodite, etc. Prescientes, quia insipientes multifarios introducent errores, quidam iudicium futurum negantes, quidam eloquia diuina falsantes, quidam male interpretantes, quidam frena luxurie laxantes, alii aliis atque aliis deceptionum fraudibus miserorum corda dementantes, custodite, ne qua seducentium astutia a fidei uestre firmitate decidatis.

Crescite uero in gratia, etc. Iuxta illud Psalmiste:  Ambulabunt de uirtute in uirtutem, uidebitur Deus deorum in Sion .

Ipsi gloria et nunc et in diem eternitatis. Gloria semper Saluatori Deo et Domino nostro, et nunc cum inter quotidianas aduersitatum pressuras adhuc in carne positi peregrinamur ab illo, et maxime tunc cum diu desideratus cunctis gentibus adueniens, presentia nos sue uisionis fuerit illustrare dignatus. Quam quia interim suspirantes, merito seduli cantamus: Quia melior est dies una in atriis tuis super millia .



IN PRIMAM EPISTOLAM S. IOANNIS.



CAPUT PRIMUM.


Quod fuit ab initio, etc. Hanc Epistolam beatus Apostolus Ioannes de fidei et caritatis perfectione conscripsit, laudans deuotionem eorum qui in unitate Ecclesie perseuerabant; porro illorum impietatem coarguens, qui Ecclesie pacem uesano dogmate turbabant, Cerinthi maxime et Marcionis, qui Christum ante Mariam non fuisse contendebant. Propter quos etiam Euangelium suum scripsit, ibi quidem et suis et ipsius Domini uerbis consubstantialem Patri Filium affirmans, hic autem que a Domino didicit propriis sermonibus depromens, et hereticorum stultitiam apostolica auctoritate refellens. Unde mox in capite Epistole diuinitatem simul et humanitatem ueram eiusdem Dei et Domini nostri Iesu Christi  designat dicens: Quod fuit ab initio, quod audiuimus. Fuit enim ab initio Filius Dei, sed eumdem Filium Dei in homine apparentem audierunt, et oculis uiderunt discipuli, quod ipsum in Euangelio latius explicauit. Nam quod hic ait: Quod fuit ab initio, hoc est quod in Euangelio dicit: In principio erat uerbum, et uerbum erat apud Deum, et Deus erat uerbum. Hoc erat in principio apud Deum . Et quod hic subdidit: Quod audiuimus, quod uidimus oculis nostris, hoc est quod ibi latius subdit: Et uerbum caro factum est, et habitauit in nobis, et uidimus gloriam eius, gloriam quasi Unigeniti a Patre . Et ne parum dicere uideretur in eo quod ait: Quod uidimus oculis nostris, adiunxit:

Quod perspeximus, et manus nostre contrectauerunt  de uerbo uite. Non solum quippe corporalibus oculis sicut ceteri Dominum uiderunt, sed et perspexerunt, cuius diuinam quoque uirtutem spiritualibus oculis cernebant. Maxime illi qui eum in monte clarificatum uiderunt, e quibus unus erat ipse Ioannes. Quod autem ait: Et manus nostre contrectauerunt de uerbo uite, Manicheorum uincit insaniam, qui Dominum ueram assumpsisse carnem negant; quam apostoli ueram esse dubitare non poterant, ut pote cuius ueritatem non solum uidendo, sed et tangendo probarent; maxime Ioannes ipse, qui, in sinu eius in cena recumbere solitus, tanto licentius eius membra, quanto uicinius tangebat. Sed et post resurrectionem eius a mortuis,  manus eorum tractauerunt de uerbo uite, cum ueram eum recepisse carnem, quamuis iam incorruptibilem, absque ulla dubietate cognouerunt, audientes ab illo ipso: Palpate et uidete, quia spiritus carnem et ossa non habet, sicut me uidetis habere . Bene autem dicitur: Et manus nostre contrectauerunt de uerbo uite, quia cum ueritatem resuscitate carnis eius a mortuis etiam manibus contrectando probarent, certius eum uerbum uite, hoc est Deum uerum, esse cognouerunt. Unde et Thomas, qui specialius eum palpare iussus est, mox ubi palpauit carnem, Deum confessus est, dicens, Dominus meus et Deus meus .

Et uita manifestata est, etc. Illam uitam dicit que in Euangelio loquitur: Ego sum resurrectio et uita  ; que manifestata est diuinis in carne declarata miraculis, uideruntque discipuli presentes quod posteris indubia ueritate testarentur, quando signa faciens, sicut idem Ioannes scribit, manifestauit gloriam suam, et crediderunt in eum discipuli eius . Et quia Ioannes apostolus uitam se manifestatam uidisse cum suis coapostolis testatur, confundatur cum suis sequacibus Apelles hereticus, qui eamdem uitam, id est, Dominum Saluatorem, non Deum in ueritate, sed hominem in phantasia mundo apparuisse contendit.

Et annuntiamus uobis uitam eternam, etc. Erat apud Patrem in diuinitate eterna, apparuit ex tempore mundo in humanitate.

Quod uidimus et audiuimus, annuntiamus uobis, etc.  Manifeste ostendit beatus Ioannes quia quicunque societatem cum Deo habere desiderant, primo Ecclesie societati debent adunari, illamque fidem addiscere, eiusque sacramentis imbui, quam discipuli ab ipsa in carne degente ueritate perceperunt. Nec in aliquo minus ad Deum pertinent, qui per apostolorum doctrinam credunt, quam illi qui per ipsum predicantem in mundo Dominum credebant, nisi in quantum eos uel fidei operum qualitas discernit. Unde etiam de hac societate sanctorum quam habent in Patre et Filio, ipse Filius Patri supplicans ait: Pater sancte, serua eos in nomine tuo quos dedisti mihi, ut sint unum sicut et nos . Et paulo post: Non pro his autem rogo tantum, sed pro his qui credituri  sunt per uerbum eorum in me, ut omnes unum sint, sicut tu, Pater, in me, et ego in te, ut et ipsi in nobis unum sint .

Et hec scribimus uobis, ut gaudium uestrum sit plenum. Gaudium doctorum fit plenum, cum multos predicando ad sancte Ecclesie societatem, atque ad eius per quem Ecclesia roboratur et crescit, Dei Patris et Filii eius Iesu Christi societatem perducunt. Unde etiam Paulus his quos ad fidem instituebat, ait: Implete gaudium meum, ut idem sapiatis, eamdem caritatem habentes, unanimes, id ipsum sapientes .

Et hec est annuntiatio quam audiuimus ab eo, etc. Hac sententia beatus Ioannes et diuine puritatis excellentiam monstrat, quam nos quoque imitari iubemur,  dicente ipso: Sancti estote, quoniam ego sanctus sum Dominus Deus uester ; et Manicheorum dogma conuincit insanum, qui Dei naturam a principe tenebrarum bello uictam, et esse uitiatam dicebant.

Si dixerimus quoniam societatem habemus cum eo, etc. Tenebras, peccata, hereses, et odia nominat. Nequaquam ergo sola fidei confessio sufficit ad salutem, cui bonorum operum attestatio deest. Sed nec operum rectitudo sine fidei et dilectionis simplicitate prodest. Quicunque enim ulla ex parte tenebris obsidetur, societatem ad eum in quo nichil iniquitatum incurrit habere non ualet. Que enim societas luci ad tenebras ?

 Si autem in luce ambulamus, etc. Notanda distinctio uerborum, quia Deum esse in luce dicit, nos autem in luce ambulare debere. Ambulant enim iusti in luce, cum uirtutum operibus seruientes ad meliora proficiunt. Diuina autem sanctitas cui dicitur: Tu autem idem ipse es , recte in luce esse memoratur, quia plena bonitas semper existens, ubi proficere ualeat, non inuenit. Dicitur quippe fidelibus: Ut filii lucis ambulate . Fructus enim lucis est in omni bonitate et iustitia et ueritate. Deus autem sine aliquo profectu semper bonus, iustus, uerusque existit. Si ergo in luce ambulamus, sicut et ipse est in luce, societatem habemus adinuicem. Quia uidelicet manifestum dat indicium quod in uia lucis ambulando proficimus, si fraterne societatis,  cum qua pariter ad lucem ueram perueniamus, copula gaudemus. Sed et si lucis opera facere comprobamur, si inuiolata mutue dilectionis iura tenere uidemur, nec sic tamen putare debemus nostro nos profectu aut industria a peccatis ad integrum posse mundari. Nam sequitur:

Et sanguis Iesu Christi Filii eius emundat nos ab omni peccato. Sacramentum namque dominice passionis, et preterita nobis omnia in baptismo pariter peccata laxauit, et quidquid quotidiana fragilitate post baptisma commisimus, eiusdem nostri Redemptoris nobis gratia dimittit. Maxime cum inter opera lucis que facimus, humiliter quotidie nostros illi errores confitemur, cum sanguinis illius sacramenta percipimus, cum dimittentes debitoribus nostris, nostra nobis  debita dimitti precamur, cum memores passionis illius libenter aduersa queque toleramus. Mire autem cum de Domino loqueretur, ait: Et sanguis Iesu Filii eius; Filius quippe Dei in diuinitatis natura sanguinem habere non potuit; sed quia idem Filius Dei, etiam Filius hominis factus est, recte propter unitatem persone eius, Filii Dei sanguinem appellat, ut uerum eum corpus assumpsisse, uerum pro nobis sanguinem fudisse demonstraret; refellatque hereticos, qui uel ueram carnem a Filio Dei assumptam fuisse, uel Dominum Iesum in carne, quam assumpsit, ueraciter esse passum denegant. Cui simile est quod Paulus ait: uos Spiritus sanctus posuit episcopos regere Ecclesiam Dei, quam acquisiuit sanguine suo .

 Si dixerimus quoniam peccatum non habemus, etc. Contra heresim Pelagii hec sententia ualet, que et paruulos omnes sine peccato nasci, et electos in hac uita tantum proficere posse dicebat, ut sine peccato existant. Nam et cum propheta dicat: Ecce enim in iniquitatibus conceptus sum, et in delictis peperit me mater mea , sine culpa in mundo esse non possumus, qui in mundum cum culpa uenimus. Sed sanguis Iesu Christi Filii Dei mundat nos ab omni peccato, ut nos ideo sub iure hostis nostri debita nostra non teneant, quia pro nobis Mediator Dei et hominum, homo Christus iehsu gratuito reddidit quod non debebat. Qui enim pro nobis mortem carnis indebitam reddidit, nos a debita anime morte liberauit.

Si confiteamur peccata nostra, fidelis est, etc. Quia  sine peccato in hac uita esse non possumus, prima salutis spes est confessio, neque quisquam se iustum putet, et ante oculos Dei erigat ceruicem. Deinde dilectio, quia caritas operit multitudinem peccatorum , quam propterea in sequentibus huius Epistole multiplici nobis laude commendat. Pulchre autem utrumque simul insinuat, quod et rogare pro peccatis debeamus, et impetremus Dei indulgentiam cum rogamus. Ideo et fidelem dicit Deum ad remittenda peccata, fidem pollicitationis sue reseruantem, quia qui orare nos pro peccatis nostris et debitis docuit, paternam misericordiam promisit, et ueniam secuturam. Iustum quoque eum asseuerat, quia uere confessioni iuste dimittit. Ut remittat nobis,  inquit, peccata nostra, et emundet nos ab omni iniquitate. Remittit in hac uita electis peccata quotidiana et leuia, sine quibus in terris uiuere nequeunt, emundat post solutionem carnis ab omni iniquitate, introducens illos in eam uitam, in qua nec uelint ultra peccare, nec ualeant. Remittit nunc maiora tentamenta orantibus, ne uincantur; remittit minima, ne ledantur: mundat tunc ab omnibus, ne aliqua prorsus beatis in regno perpetuo iniquitas adsit.

Si dixerimus quoniam non peccauimus, etc. Ipse namque per hominem suo Spiritu plenum dicebat: Non est iustus in terra qui faciat bonum, et non peccet . Sed et per semetipsum nos immunes a delictis esse non posse docuit, quos ita orare precepit: Dimitte nobis debita nostra sicut et nos dimittimus  debitoribus nostris . Nemo ergo, docente Pelagio, liberum se a peccatis ac debitis uiuere posse credat, cum uiderit apostolos, docente Domino, pro suis orare delictis. Sed et alibi scriptum est: Septies in die cadit iustus, et resurgit . Impossibile namque est quemlibet sanctorum non aliquando in minimis peccatis, que per sermonem, per cogitationem, per ignorantiam, per obliuionem, per necessitatem, per uoluntatem, per subreptionem commitstuntur, lapsum incurrere, nec tamen iusti esse desistunt, quia citius a reatu, Domino opitulante, resurgunt.



CAPUT II.

Filioli mei, hec scribo uobis, ut non peccetis. Non est sibi ipse contrarius, qui supra nos sine peccato  uiuere non posse perhibebat, nunc autem ideo scribere se nobis dicit, ne peccemus. Sed ibi nos necessarie, prouidenter atque salubriter nostre fragilitatis admonuit, ne quis sibi quasi innocens placeat, et se de meritis extollendo plus pereat, hic consequenter hortatur, ut si omni culpa carere nequimus, demus tamen operam quantum ualemus, ne nos ipsi fragilitatem nostre conditionis negligenter agendo uiuamus, sed contra omnia uitia strenue uigilanterque dimicemus, maxime maiora et apertiora, que, Domino iuuante, facilius superare uel cauere ualemus, ut iuxta quod Paulus ait: Tentatio nos non apprehendat nisi humana , hoc est ea sola quam humana infirmitas ad integrum declinare non potest.

Sed etsi quis peccauerit, aduocatum habemus, etc.  uide ipse Ioannes quantum seruet humilitatem quam docet, certe uir iustus erat et magnus, qui de pectore Domini mysteriorum secreta bibebat. Non tamen dixit, Aduocatum me habetis apud Patrem, sed aduocatum, inquit, habemus. Et habemus dixit, non Habetis. Maluit se ponere in numero peccatorum, ut haberet aduocatum Christum, quam ponere se pro Christo aduocatum, et inueniri inter damnandos superbos. Nec tamen dicendum quia episcopi uel prepositi non petant pro populo. Orat enim Apostolus pro plebe, orat plebs pro Apostolo, qui dicit: Orantes simul et pro nobis et pro uobis, ut Deus aperiat nobis ostium uerbi . Et pro Petro orabat Ecclesia cum esset in uinculis Petrus, et exaudita  est, quomodo et Petrus pro Ecclesia, quia omnia pro inuicem membra orant. Caput pro omnibus interpellat, de quo scriptum est: Qui est ad dexteram Dei, qui etiam interpellat pro nobis . Unigenito enim Filio pro homine interpellare est, apud ceternum Patrem seipsum hominem demonstrare. Eique pro humana natura rogasse est, eamdem naturam in diuinitatis sue celsitudine suscepisse. Interpellat ergo pro nobis Dominus, non uoce, sed miseratione, quia quod damnare in electis noluit, suscipiendo seruauit. Et bene cum diceret, aduocatum nos apud Patrem habere Iesum Christum, addidit iustum; iustus namque aduocatus iniustas causas non suscipit: qui tunc iustus nos defendet in iudicio, si nunc nosmetipsos et cognoscimus,  et accusamus iniustos. Cur enim iustus non sit, qui contra suam iniustitiam iam per lacrymas seuit?

Et ipse est propitiatio pro peccatis nostris. Qui per humanitatem interpellat pro nobis apud Patrem, idem per diuinitatem propitiatur nobis cum Patre.

Non pro nostris autem tantum, etc. Non pro illis solum propitiatio est Dominus, quibus tunc in carne uiuentibus scribebat Ioannes, sed etiam pro omni Ecclesia que per totam mundi latitudinem diffusa est, primo nimirum electo usque ad ultimum qui in fine mundi nasciturus est porrecta. Quibus uerbis Donatistarum schisma reprobat, qui in Africe solum finibus Ecclesiam Christi esse dicebant inclusam.  Pro totius ergo mundi peccatis interpellat Dominus, quia per totum mundum est Ecclesia, quam suo sanguine comparauit. Neque huic uerbo repugnat, quod in sequentibus dicit, Et mundus totus in maligno positus est, quia et per totum mundum sunt qui maligno, id est, antiquo hosti famulentur.

Et in hoc scimus quoniam cognouimus eum, si mandata eius obseruamus. Que mandata dicat, in sequentibus aperit, id est, caritatem.

Qui dicit se nosse eum, et mandata eius non custodit, etc. Christus ueritas appellatur: Ego sum  uia, ueritas, et uita . Frustra ergo nobis in eo applaudimus, cuius mandata non facimus. Nec grande putemus unum Deum nosse, cum et demones  credant, et contremiscant. Quid sit autem ueraciter nosse Deum, subsequenter ostendit, dicens:

Qui autem seruat uerbum, etc. Ille itaque uere Deum nouit, qui eius mandata seruando caritatem se eius habere comprobat. Hoc est enim Deum nosse, quod amare. Nam quisquis eum non amat, profecto ostendit quia quam sit amabilis non nouit. Et quam sit suauis Dominus et dulcis, gustare ac uidere non didicit, qui eius conspectibus placere continua intentione non satagit.

In hoc scimus quoniam in ipso sumus, etc. Id est, per dilectionem nimiam etiam pro inimicis orare, sicut et ipse egit, dicens, Pater, ignosce illis . Sed et prospera mundi cuncta forti animo contemnere, libenter irrisiones et opprobria tolerare, sicut et ipse dixit: Si quis uult post me uenire, abneget semetipsum, et tollat crucem suam, et sequatur me .

Charissimi, non mandatum nouum scribo uobis, etc. Eadem caritas et mandatum uetus est, quia ab initio commendata, et mandatum nouum, quia tenebris eiectis desiderium noue lucis infundit. Unde recte subditur:

Quod est uerum et in ipso, et in uobis, etc. Ecce inde nouum, quia tenebre ad ueterem hominem, lux uero ad nouum hominem pertinet. Denique dicit Apostolus Paulus: Exuite uos ueterem hominem, et induite nouum ; et iterum: Fuistis aliquando  tenebre, nunc autem lux in Domino .

Qui dicit se in luce esse, et fratrem suum odit, etc. Dominus precepit diligere inimicos; qui ergo dicit se esse Christianum, et fratrem odit, in peccatis est usque adhuc. Et bene addidit usque adhuc, quia nimirum omnes homines in tenebris nascuntur uitiorum, in tenebris manent omnes, donec gratia baptismi per Christum illuminentur. Sed et is qui cum odio fratris accedit ad fontem uite quo renascatur, et ad potum sanguinis pretiosi quo redimatur, etsi se illuminatum a Domino estimat, in tenebris est usque adhuc, neque ulla ratione peccatorum umbras exuere potuit, qui uiscera caritatis induere non curauit. Hinc est enim quod Simon nuper baptismatis unda perfusus, ab eo qui claues celi habuit, audiuit:  Non est tibi pars neque sors in sermone isto; in felle enim amaritudinis et obligatione iniquitatis uideo te esse . Quia uidelicet collegio fraternitatis neglecto, donum Spiritus, quo unitas Ecclesie conseruatur, pecunia emere ac priuatim cupiebat habere.

Qui diligit . . . . . et scandalum in eo non est. Id est, offensio; qui enim diligit fratrem suum, tolerat omnia propter unitatem unitatis. Pax enim multa diligentibus nomen tuum , id est, caritatem, et non est illis scandalum . Et Paulus dicit: Sufferentes inuicem in caritate, studentes seruare unitatem Spiritus in uinculo pacis .

Qui autem odit fratrem suum, in tenebris est, etc.  It enim nescius in gehennam, ignarus et cecus precipitatur in penam, recedens scilicet a Christi lumine monentis et dicentis: Ego sum lumen mundi. Qui me secutus fuerit, non ambulabit in tenebris, sed habebit lumen uite .

Scribo uobis, filioli, quoniam remittuntur uobis peccata propter nomen eius. Omnes suos auditores, quos ipse in Christo precesserat, filiorum nomine glorificat, quia uidelicet renati ex aqua et Spiritu remissionem acceperant peccatorum. Et ne dubites fideles quosque patrum precedentium filios recte posse nominari, audi prophetam de Ecclesia canentem, Omnis gloria eius filie regis ab intus ; itemque ad eamdem, Pro patribus tuis nati sunt tibi filii .

 Scribo uobis, patres, quoniam cognouistis eum qui ab initio est. Patres non etate, sed sapientia maiores ac maturos appellat. Senectus enim uenerabilis est, non diuturna neque annorum numero computata. Cani sunt autem sensus hominis, et etas senectutis uita immaculata . Patrum namque est antiqua meminisse, ac nosse, et hec minoribus pandere. Unde scriptum est: Interroga patres tuos, et annuntiabunt tibi . Et ideo recte patres appellat eos qui eum qui ab initio est, id est Dominum Iesum Christum, una cum Patre et Spiritu sancto nosse, et suis auditoribus fideliter predicare didicerunt.

Scribo uobis, adolescentes, quoniam uicistis malignum. Adolescentie tempus propter incentiua carnis  lubricum est, sed propter robur etatis certamini habile. Unde adolescentibus Ioannes illis scribit, qui tentamenta uoluptatum carnalium uerbi Dei amore uicerunt. Scribit et eis qui maiore perfectione, illatis propter uerbum Dei persecutionibus, cunctas maligni hostis machinas fortiter contempserunt.

Scribo uobis, infantes, quoniam cognouistis Patrem. Infantes dicit humiles spiritu, qui quo magis humiliari sub potenti manu Dei consentiunt, eo sublimius eternitatis eius arcana cognoscunt, sicut de talibus dicit eidem Patri Filius: Abscondisti hec a sapientibus et prudentibus, et reuelasti ea paruulis .

Scribo uobis, patres, quoniam cognouistis eum qui ab  initio est. Commendat hoc et repetit: Mementote uos patres esse. Si obliuiscimini eum qui ab initio est, perditis paternitatem.

Scribo uobis, iuuenes, quia fortes estis, etc. Etiam atque etiam considerate quia iuuenes estis, pugnate ut uincatis, uincite ut coronemini. Humiles estote, ne in pugna cadatis.

Nolite diligere mundum, etc. Omnibus hec generaliter Ecclesie filiis scribit, et his uidelicet qui patres sunt per maturitatem prudentie ac doctrine, et illis qui infantes per deuotionem humilitatis, et eis qui adolescentes uel iuuenes propter deuicta tentationum certamina. Omnibus his pariter mandat ut utantur quidem hoc mundo ad necessitatem, sed non diligant ad desideria superflua, sicut et Paulus ait:  Et carnis curam ne feceritis in desideriis .

Si quis diligit mundum, etc. Nemo sibi mentiatur. Unum cor duos tam sibi aduersarios amores non capit. Unde et Dominus ait: Nemo potest duobus dominis seruire ; et iterum: Non potestis Deo seruire et mammone . Sicut enim caritas Patris fons est omnium et origo uirtutum, ita dilectio mundi cunctorum est radix ac fomes uitiorum. Unde sequitur:

Quoniam omne quod est in mundo, etc. Omne quod est in mundo, dicit omnes qui mente inhabitant mundum, qui amore incolunt mundum; sicut celum inhabitant, qui conuersionem habent in celis, quorum cor sursum est, quamuis carne ambulent in  terra. Omne ergo quod in mundo est, id est, omnes mundi dilectores non habent, nisi concupiscentiam carnis, et concupiscentiam oculorum, et superbiam uite. His quippe uitiorum uocabulis omnia uitiorum genera comprehendit. Concupiscentia namque carnis est omne quod ad uoluptatem et delicias corporis pertinet: in quibus maxima sunt, cibus, potus, et concubitus: de quibus Salomon ait: Sanguisuge due sunt filie dicentes Affer, affer . Concupiscentia oculorum est omnis curiositas que fit in discendis artibus nefariis, in contemplandis spectaculis turpibus uel superuacuis, in acquirendis rebus temporalibus, in dignoscendis etiam carpendisque uitiis proximorum. Superbia uite est, cum se quisque iactat in honoribus. Per hec tria tantum cupiditas  humana tentatur. Per hec Adam tentatus est et uictus. Per concupiscentiam, scilicet, carnis, cum hostis cibum ligni uetitum ostendit, eumque ad comedendum suasit. Per concupiscentiam oculorum, cum diceret: Scientes bonum et malum, et aperientur oculi uestri . Per superbiam uite, cum diceret: Eritis sicut dii . Per hec tentatus est Christus, et uicit. Per concupiscentiam carnis, id est, cibum, ubi suggeritur: Dic ut lapides isti panes fiant . Per concupiscentiam oculorum, id est, curiositatem, ubi de pinna templi admonetur ut se deorsum mittat, tentandi gratia, utrum ab angelis suscipiatur. Per superbiam uite, id est, inanem iactantiam, ubi in monte constituto ostenduntur omnia regna terre huius, et promittuntur, si adorauerit.

 Que non est ex Patre, sed ex mundo est. Non est pugna uitiorum nobis ex Deo Patre et Conditore naturaliter inserta, sed ex mundi huius amore, quem Creatori pretulimus, nobis accidisse probatur. Fecit enim Deus homines rectos, et ipsi se miscuerunt infinitis questionibus, ut Salomon testatur. Unde et Iacobus ait: Nemo, cum tentatur, dicat quoniam a Deo tentatur. Deus enim intentator malorum est; ipse enim neminem tentat . Unusquisque uero tentatur a concupiscentia sua abstractus et illectus.

Et mundus transibit, et concupiscentia eius, etc. Mundus transibit, cum in die iudicii per ignem in meliorem mutabitur figuram, ut sit celum nouum et  terra noua. Transibit et concupiscentia eius, quia tempus patrande luxurie, uel alicuius peccati, ultra non erit. In illa enim die peribunt omnes cogitationes eorum , ille utique quibus erga mundi huius desideria intendebant; qui autem fecerit uoluntatem Domini, nequaquam eius cogitationes mundo transeunte pereunt, sed quia celestia et eterna desiderabat, immutabiles in perpetuo manent, quia premia superna que concupierat consequetur. Unde et Dominus de femina deuota, imo de unaquaque anima que uoluntatem suam perfecte secuta fuerit, ait: Maria optimam partem elegit, que non auferetur ab ea . Qui ergo in eternum manere inconcussus quietusque concupiscit, ea que transire nesciunt amplectatur, eius qui eternus  est, Dei uoluntatem sequatur.

Filioli mei, nouissima hora est. Nouissimam horam, nouissimum seculi tempus, quod nunc agitur, dicit, iuxta illam Domini parabolam, ubi operarios in uineam a prima hora, a tertia, a sexta, a nona et ab undecima, narrat esse conductos. A prima namque hora uineam Domini excolebant, qui a primordio seculi uel docendo, uel recte uiuendo, sui Creatoris uoluntati seruiebant. Ab hora tertia, qui a temporibus Ne. Ab hora sexta, qui a temporibus Abraham. Ab hora nona, qui a temporibus legis date. Ab hora undecima, qui a temporibus dominice Incarnationis usque ad finem seculi, celestibus famulantur imperiis: in qua uidelicet hora, et aduentus  in carne Saluatoris futurus, et secutura pestis Antichristi, qui preconia salutis impugnaret, prophetarum presagio signata est. Unde sequitur:

Et sicut audistis, quia Antichristus uenit, etc. Antichristos dicit hereticos; sed et illi qui fidem catholicam quam confitentur, peruersis actibus destruunt, Antichristi, id est, Christo contrarii, iure uocantur; qui omnes maximo illi Antichristo in finem seculi uenturo, quasi suo capiti testimonium reddunt. Unde et Paulus de illo ait quia mysterium iam operatur iniquitatis .

Unde scimus quia nouissima hora est. Unde? Quia Antichristi multi facti sunt. Potest autem et sic intelligi, quod ait, iam tunc nouissimam fuisse horam, quia persecutio illius temporis, que ab hereticis  ingerebatur, magnam similitudinem habuerit ultime illius persecutionis, que imminente die iudicii uentura est, quamuis hec linguis tantum uesanis Ecclesiam uexauerit, illa etiam gladiis sit uexatura ferocibus.

Ex nobis exierunt, sed non erant ex nobis. Plangendum uidebatur ut damnum, cum audiremus: Ex nobis exierunt; sed mox consolatio subinfertur, cum subditur: Sed non erant ex nobis. Constat enim non posse exire foras nisi Antichristos, eos autem qui non sunt Christo contrarii, foras exire nullo modo posse; qui enim non est Christo contrarius, in corpore ipsius heret. Sed sunt qui intus sic sunt in corpore Domini, quandoquidem adhuc curatur corpus  ipsius, et sanitas perfecta non erit nisi in resurrectione mortuorum. Sic sunt in corpore Christi, quomodo humores mali; quando euomuntur, tunc releuatur corpus. Sic et mali quando exeunt, tunc Ecclesia releuatur. Ex nobis exierunt, inquit, sed, nolite tristes esse, non erant ex nobis. Unde probas?

Nam si fuissent ex nobis, permansissent utique nobiscum. Hinc ergo uidendum quia multi qui non sunt ex nobis accipiunt nobiscum sacramenta Christi. Sed tentatio probat quia non sunt ex nobis, quia cum illis tentatio uenerit, uelut occasione uenti uolant foras, quia grana non erant. Omnes autem tunc uolabunt, cum area Dominica ceperit uentilari in die iudicii. Si qui sane exierunt peccando, sed penitendo  redeunt, hi non Antichristi, sed in Christo esse probantur, si illos finis uite presentis in Ecclesia manentes inuenerit.

Sed ut manifesti sint, quoniam non sunt omnes ex nobis. Ideo, permittente Domino, quidam et ante ultimam excussionem exeunt de Ecclesia, ostendentes se non fuisse Ecclesie membra, nec pertinuisse ad corpus Christi, ut per hoc manifeste clarescat, quia non sunt omnes ex nobis, qui nobiscum intus positi sacramenta Christi percipiunt, sed soli qui digna eisdem sacramentis opera in unitate Ecclesie Christi faciunt.

Sed et uos unctionem habetis a Sancto, et nostis omnia. Unctio spiritualis, ipse Spiritus sanctus est, cuius sacramentum est in unctione uisibili. Hanc  unctionem Christi dicit habere omnes, qui habent cognoscere bonos et malos, nec opus esse ut doceantur quos ipsa unctio docet. Et bene cum de hereticis loqueretur, repente ad suos auditores conuersus, dicit unctionem eos habere a Sancto, ut ostendat eis e contrario quod heretici et omnes Antichristi gratie spiritualis munere sint priuati, nec pertineat ad Dominum, qui Sanctus uocari a prophetis consueuit, quin potius inter ministros Satane, qui sanctitatis nichil habent, perditionis locum teneant.

Non scripsi uobis quasi ignorantibus ueritatem, etc. Nostis enim ueritatem fidei et uite docti per unctionem Spiritus, nec opus habetis doceri, nisi ut persistatis in eo quod cepistis.

 Et quoniam omne mendacium ex ueritate non est. Hic uersus pendet a superiori, et est sensus: Non scripsimus uobis quasi ignorantibus ueritatem, sed quasi scientibus eam: et hoc quoque scientibus, quoniam omne mendacium ex ueritate non est. Ecce autem moniti sumus, quomodo cognoscamus Antichristum. Christus dicit: Ego sum ueritas . Omne autem mendacium non est ex ueritate. Omnes ergo qui mentiuntur, non sunt ex Christo. Non dicit, quoddam mendacium ex ueritate. Nemo se decipiat, nemo se illudat: omne mendacium non est ex ueritate.

Quis est mendax, nisi hic qui negat quoniam iehsu non est Christus? Predixerat omne mendacium ex ueritate non esse, sed quia multa sunt genera mendaciorum  non parum inter se disparia, nunc quasi singulare ponit mendacium negationis Christi, quia nimirum hoc tam nefandum et exsecrabile mendacium est, ut in eius comparatione cetera aut parua uideantur, aut nulla. Iuxta quod peccanti Ierusalem dictum est: Iustificata est Sodoma ex te . Propria autem Iudeorum est hec negatio, ut dicant quoniam iehsu non est Christus. Sed et heretici qui male credunt de Christo, negant Iesum esse Christum, quia de Christo non recte sentiunt; neque eum talem confitentur qualem diuina ueritas docet, sed qualem ipsorum uanitas fingit. Mali quoque catholici qui Christi mandatis obtemperare contemnunt Iesum esse Christum denegant, cui non ut  Christo Dei Filio debitum timoris uel dilectionis seruitium impendunt, sed uelut homini nullius potentie ad libitum contradicere non timent. Ideoque omnes hi mendaces et Antichristi, id est, Christo contrarii, probantur existere, attestante Apostolo, qui dicit: Confitentur se nosse Deum, factis autem negant .

Hic est Antichristus, qui negat Patrem et Filium. Hac sententia cum hereticos, tum maxime percutit Iudeos, qui negantes Iesum esse Christum Filium Dei, nichilominus Deum Patrem se habere dicebant, ostendens eos frustra Deum Patrem confiteri, qui Filium negant. Hinc et ipse Dominus eos exsecrans ait: Si Deus Pater uester esset, diligeretis utique me: ego enim a Deo processi, et ueni .

 Omnis qui negat Filium, nec Patrem habet, etc. Confessionem hic cordis, uocis et operis inquirit, qualem querebat Paulus, cum ait: Et nemo potest dicere Dominus iehsu, nisi in Spiritu sancto; quod est aperte dicere: Nemo potest, nisi donante gratia Spiritus sancti, perfecta professione et actione Christo Domino famulari.

uos quod audistis ab initio, in uobis permaneat, etc. Illam, inquit, fidem, illa dogmata toto corde sectamini, que a primis Ecclesie nascentis temporibus apostolorum uoce percepistis. Ipsa sunt enim sola que uos diuine gratie participes reddat. Et si quis uobis dixerit: Ecce hic est Christus, ecce illic, ne credideritis. Exsurgent enim pseudoprophete, ut Dominus predixit . Et uos, inquit, in Filio  et Patre manebitis. Filium primo ponens, quia sicut ipse Filius dicit: Nemo uenit ad Patrem nisi per Filium ; nullus diuine celsitudinis gloriam uidebit, nisi qui per sacramenta humanitatis, quam Filius suscepit, renatus est. uel certe ideo primo Filium, et sic Patrem nominauit, ne dicant Ariani, Filium minorem Patre propterea credendum, quia nunquam ante Patrem nominatus inueniatur.

Et hec est repromissio quam ipse pollicitus est nobis, uitam eternam. Quasi quereres mercedem, et diceres: Ecce me, quod ab initio audiui, custodio, obtempero: pericula, labores, tentationes, pro ista permansione sustineo. Quo fructu, qua mercede? Quid mihi postea dabitur? Et hec est, inquit, repromissio quam pollicitus est nobis, uitam eternam.  Memoria promisse mercedis perseuerantem te faciat in opere.

Hec scripsi uobis de his qui seducunt uos. Seductores quos nominat, non solum heretici sunt intelligendi, qui peruersa doctrina querunt auertere a fide, sed et hi qui per illecebras uel aduersa seculi a promissione uite eterne mentes infirmorum male mulcendo, siue terrendo, detrahunt.

Et uos unctionem quam accepistis ab eo, etc. Hoc, inquit, Domino adiuuante procurate, ut Spiritus sancti gratiam, quam in baptismo consecuti estis, integram uestro in corde et corpore seruetis, iuxta illud apostoli Pauli: Spiritum nolite exstinguere . Sicque fit ut docente interius uos Spiritu,  minus indigeatis extrinsecus hominum institutione doceri. Potest unctio de qua loquitur, ipsa Dei caritas intelligi, que diffunditur in cordibus nostris per Spiritum sanctum, qui datus est nobis , que citissime ad obseruanda Dei mandata cor quod implet inflammat.

Sed sicut unctio eius docet uos de omnibus. Merito addidit de omnibus, quomodo in Euangelio Dominus de eodem Spiritu loquens discipulis ait: Ipse uos docebit omnia . Quia nisi idem Spiritus cordi adsit audientis, otiosus est sermo doctoris. Nemo ergo docenti homini tribuat quod ex ore docentis intelligit, quia nisi intus sit qui doceat, doctoris lingua exterius in uacuum laborat. Nec tamen doctor cessare debet, quin quod ualet faciat, iuxta id  quod Paulus ait: Ego plantaui, Apollo rigauit, Deus autem incrementum dedit .

Et uerum est, et non est mendacium. Solertius crebra iteratione inculcat uera esse que predicat, et ab omni falsitatis sorde mundissima, ut eos qui aliter predicare presumpserint cerceat, et nos quoque sedulus admoneat non aliter uitam inueniri posse perpetuam, nisi illam sequamur fidei et operis castitatem, que per apostolos primitiue Ecclesie data est, atque in eadem sequenda et custodienda usque ad finem uite huius permaneamus. Cui simile est illud apostoli Pauli: Nemo uos seducat inanibus uerbis; propter hec enim uenit ira Dei in filios diffidentie . Quod uero in alia Translatione dicitur: Et uerax est, et non est mendax, ad  priorem uersum respicit, quo dicitur: Sed sicut unctio eius docet nos de omnibus, significans quia uerax est eadem unctio, id est, ipse Spiritus qui docet homines, mentiri non potest.

Et sicut docuit uos, manete in eo. Doctrinis uariis et peregrinis nolite abduci. Ea fide, eo ritu quo ipse docuit, in illo manete. Qui enim perseuerauerit usque in finem, hic saluus erit .

Et nunc, filioli, manete in eo, ut cum apparuerit, etc. Qui inter persecutiones infidelium, inter irrisiones carnalium proximorum permanet in Domino, fiduciam habet in aduentu eius, sciens quia patientia pauperum non peribit in finem. At quicunque erubescit uel percutienti se maxillam, prebere et alteram, uel conuicium a proximo illatum patienter  sufferre, uel alia huiuscemodi que Dominus iussit obseruare, uel certe in tempore persecutionis publice Christianum se profiteri metuit, iste nimirum fiduciam in aduentu Domini habere non potest, quia fiduciam professionis eius in hac uita seruare neglexit. Quin potius confundetur ab eo in aduentu eius. Hinc namque dicit: Qui me erubuerit et meos sermones, hunc Filius hominis erubescet, cum uenerit in maiestate sua et Patris et sanctorum angelorum .

Si scitis quoniam iustus est, scitote, etc. Iustitia nostra modo ex fide est. Iustitia perfecta non est nisi in angelis, et uix in angelis, si Deo comparentur. Tamen si qua perfecta iustitia est animarum et spirituum quos Deus creauit in angelis et sanctis, iustis,  et bonis, nullo lapsu auersis, nulla superbia cadentibus, sed manentibus semper in contemplatione uerbi Dei, et nichil aliud dulce habentibus nisi a quo creati sunt, in ipsis perfecta iustitia est. In nobis autem ex fide cepit esse secundum Spiritum. Unde dicit Psalmista: Incipite Domino in confessione . Incipite, inquit. Initium iustitie nostre est confessio peccatorum. Cepisti non defendere peccatum tuum, iam inchoasti iustitiam. Perficietur autem in te, quando te nichil aliud facere delectabit. Quando absorbebitur mors in uictoria, quando nulla concupiscentia titillabit, quando non erit lucta cum carne et sanguine, quando erit corona uictorie, et triumphus de inimico, tunc erit perfecta  iustitia. Ergo si scitis, quoniam iustus est, ait, scitote quoniam omnis qui facit iustitiam, ex ipso natus est; id est, ex Christo. Et quia dixit ex ipso natus est, hortatur nos iam ergo quod ex illo nati sumus, ut perfecti simus. Audi denique sequentia.



CAPUT III.

uidete qualem caritatem dedit nobis Pater, etc. Magna est gratia Conditoris nostri, que nobis donauit ut eum amare et nouerimus et possimus: et ita amare, ut patrem filii, cum et hoc magnum esset, si sic illum amare possemus quomodo fideles serui dominos, quomodo dominos deuoti amant mercenarii. Qualiter autem filii Dei effici debeamus, idem Ioannes in Euangelio testatur: In propria  uenit, et sui eum non receperunt. Quotquot autem receperunt  eum, dedit eis potestatem filios Dei fieri, iis qui credunt in nomine eius . Coniuncto ergo utroque testimonio, constat quia per fidem et dilectionem filii Dei efficimur. Sed et Pelagii et Arii dogma per hec condemnatur. Pelagii quidem  condemnatur heresis in eo quod dicitur a Deo nobis caritatem uel potestatem dari, qua adoptionem filiorum accipiamus. Porro Arius, qui dicebat minorem Patre ac dissimilem esse Filium, refellitur in eo quod idem Ioannes et hic dicit, Patrem nobis dare caritatem qua filii Dei nominemur et simus, et in Euangelio, per Dominum Saluatorem ait potestatem dari credentibus filios Dei fieri. Constat enim unius substantie et eiusdem eos esse potentie,  qui equaliter hominibus atque indifferenter celestia dona tribuunt.

Propter hoc mundus non nouit nos, quia non nouit eum. Mundum hoc loco, mundi amatores appellat. Et hoc est quod iidem in iudicio uisa sanctorum gloria quorum fidem despexerunt, dicent intra se gementes et penitentiam agentes: Hi sunt quos aliquando habuimus in derisum, et in similitudinem improperii. Nos insensati uitam illorum estimabamus insaniam, et finem illorum sine honore. Quomodo computati sunt inter filios Dei, et inter sanctos sors illorum est ?

Charissimi, nunc filii Dei sumus, et nondum apparuit quid erimus. Et Paulus ait: Mortui enim estis, et uita uestra abscondita est cum Christo in Deo . Mortuus fidelis est exstinctione ueteris uite que erat in peccatis, et uitam habens nouam in Christo per fidem, cuius altitudo necdum uisibiliter nobis apparuit.

Scimus quoniam cum apparuerit, similes ei erimus. Et hoc quoque Paulus aliis explicat uerbis: Cum Christus  apparuerit uita uestra, tunc et uos apparebitis cum ipso in gloria . Similes  ei erimus, quia cum immutabiles et eterne diuinitatis contemplatione perfruemur, nos quoque immortales erimus. Et similes quidem erimus, quia beati; et tamen Creatori similes quidem erimus, quia creatura sumus; quis enim similis erit Deo inter filios Dei? Quanquam possit hoc etiam de immortalitate  corporis dictum uideri. Et in hoc quippe similes erimus Deo, sed tantummodo Filio, qui solus in Trinitate corpus suscepit, in quo mortuus resurrexit, atque id ad superna prouexit.

Quoniam uidebimus eum sicuti est. Esse Dei est eternum hunc atque incommutabilem permanere. Unde ad Moysen dicit: Ego sum qui sum ; et: Dices filiis Isrel: Qui est, misit me ad uos . uidebimus ergo eum sicuti est, quando hunc in ipsa deitatis sue substantia contemplabimur, quod in hac uita nulli prorsus electorum conceditur, cum etiam ipse legislator Dominum quem in angelica specie contemplari solebat obsecrans, dicens: Domine, ostende mihi teipsum, ut uideam te , ab eodem Domino audierit: Nemo uidebit faciem meam  et uiuet . Cui tamen pro merito magne sanctitatis ait: Ostendam omne bonum tibi . Hinc et Paulus ait: Nunc uidemus per speculum in enigmate, tunc autem facie ad faciem . Unde quod responsum est Moysi uerum est, quod nemo potest faciem Dei uidere et uiuere , id est, nemo potest eum in hac uita uiuens, uidere sicuti est. Nam multi uiderunt, sed quod uoluntas Dei elegit, non quod natura formauit. Et illud quod Ioannes ait sic recte intelligitur: Dilectissimi, filii Dei sumus, et nondum apparuit quid erimus. Scimus quia cum apparuerit, similes ei erimus, quoniam uidebimus eum sicuti est. Non sicut eum homines uiderunt, quando uoluit, in specie qua uoluit, non in natura que in semetipso etiam cum uideretur latuit; sed  sicut est quod ab eo a Moyse petebatur, cum ei diceretur: Ostende mihi temetipsum , ab eo qui cum eo facie ad faciem loquebatur. Non quia Dei plenitudinem quisquam non solum oculis corporis, sed uel ipsa mente aliquando comprehendit. Aliud est enim uidere, aliud est totum uidendo comprehendere. Quandoquidem id uidetur quod presens utcunque sentitur, totum autem comprehenditur uidendo quod ita uidetur, ut nichil eius lateat uidentem, aut cuius fines circumspici possunt, sicut te nichil latet presentis uoluntatis tue. Circumspicere autem potes fines annuli tui. Exempli gratia, duo posui, quorum alterum ad mentis obtutum, alterum ad corporales oculos pertinet. uisus enim ad utrumque referendus est, id est, et ad oculos et  ad mentem.

Et omnis qui habet spem hanc in eo, sanctificat se, etc. Multi se dicunt spem habere uite celestis in Christo, sed hanc confessionem negligenter uiuendo euacuant. Manifestum autem de se indicium spei superne exhibet, qui bonis operam dare actibus studet, certus quia non aliter ad similitudinem Dei quis in futuro perueniet, nisi Dei sanctitatem in presenti se sanctificando, id est, abnegando impietatem et secularia desideria, sobrie autem et iuste et pie uiuendo imitetur. Sic autem diuine sanctitatis munditiam pro nostre capacitatis mensura iubemur imitari, sicut diuine similitudinis gloriam pro nostra, id est, creature mensura sperare precipimur. Neque  autem Pelagianum dogma iuuare credendum est, quod dicitur de homine Sanctificat se, quasi aliquis sine diuino auxilio per liberum arbitrium possit se sanctificare. Sed qui habet spem in Domino sanctificat se quantum potest ipse nitendo, et eius per omnia gratiam flagitando, qui ait: Sine me nichil potestis facere ; eique dicendo: Adiutor meus esto, ne derelinquas me .

Omnis qui facit peccatum, et iniquitatem facit. Nemo dicat: aliud est peccatum, aliud iniquitas. Nemo dicat: Ego peccator sum, sed iniquus non sum. Omnis enim qui facit peccatum, et iniquitatem facit, quia peccatum est iniquitas. uirtus huius sententie facilius in lingua Grecorum, qua edita est Epistola, comprehenditur, siquidem apud eos iniquitas uocatur,  quod significat quasi contra legem uel sine lege factum, siquidem lex Grece appellatur. Cum ergo dicit Ioannes, quia omnis qui facit peccatum, et iniquitatem facit, hoc est , et peccatum est iniquitas, manifeste insinuat quia omne quidquid peccamus, contra legem Dei facimus, iuxta illa Psalmiste: Preuaricantes reputaui omnes peccatores terre . Omnes enim qui peccant preuaricationis rei sunt, hoc est, non solum illi qui datam sibi scripte legis scientiam contemnunt, sed et illi qui innocentiam legis naturalis quam in protoplasto omnes accepimus, siue infirmitate, siue negligentia, siue etiam ignorantia, corrumpunt. Sed et Latinum nomen eidem rationi congruit, quod iniquitas quasi equitati aduersa nuncupatur, quique facit peccatum, et iniquitatem  facit, et peccatum est iniquitas. Quia quicunque peccat contrarius nimirum equitati diuine legis peccando existit. uerum, ne nos, qui peccatis et iniquitatibus ad purum carere nequimus, prorsus de salute desperemus, uideamus quod sequitur de Domino:

Et scitis quoniam ille apparuit, ut peccata tolleret, etc. Hoc et Ioannes Baptista testimonium perhibens de Domino ait: Ecce Agnus Dei, ecce qui tollit peccata mundi. Ideo autem peccata tollere potuit Dominus, quia peccatum in eo non est. Tot et tanti homines in mundum uenere perfecti, sed eorum nullus peccata tollere potuit mundi, quia nullus sine peccato esse potuit in mundo. Non ergo glorietur Pelagius,  non se Iulianus eius sectator extollat, audiens quia omnis qui habet spem in Domino sanctificat se. Nemo enim tollit peccata, que nec lex quamuis sancta et iusta et bona potuit auferre, nisi ille in quo peccatum non est. Tollit autem, et dimittendo que facta sunt, et adiuuando ne fiant, et perducendo ad uitam ubi fieri omnino non possint.

Omnis qui in eo manet, non peccat. In quantum in eo manet, in tantum non peccat.

Et omnis qui peccat non uidit eum, nec cognouit eum. uisionem dicit et cognitionem fidei, qua iusti etiam in hac uita Deum uidere delectantur, donec ad ipsam speciem aperte uisionis eius in futuro perueniant, de qua supra dicitur: Quoniam uidebimus eum sicuti est. Omnis ergo qui peccat, non uidit eum, nec cognouit eum. Si  enim gustasset et uidisset quam suauis est Dominus , nequaquam se peccando a uidenda eius gloria segregaret. Et in quantum iusti memoriam abundantie suauitatis eius eructant, et in iustitia eius exsultant , in tantum se a peccatis abstinendo iustitie eius incommutabili et incomparabili concordare satagunt.

Filioli, nemo uos seducat. Qui facit iustitiam, iustus est, etc. Et supra: Sanctificat se, inquit, sicut et ille sanctus est. Non quod nostra iustitia uel sanctitas diuine par esse ualeat, cum scriptum sit: Non est sanctus ut est Dominus , sed sicut multum interest inter faciem hominis et imaginem de speculo, quia imago est in imitatione, corpus in ueritate, et tamen sicut hic oculi, sic et ibi: dispar tamen est  res, sed sicut ad similitudinem refertur, ita et nos habemus quidem imaginem Dei, sed non illam quam habet Filius equalis Patri. Nam et nos pro modo nostro, si non sicut ille essemus, ex nulla parte similes diceremur. Ergo sanctificat nos, sicut et ipse sanctus est. Sed ille sanctus eternitate, nos sancti fide. Iusti sumus, sicut et ille iustus est. Sed ille in ipsa incommutabili perpetuitate, nos iusti credendo in eum quem non uidemus, ut aliquando uideamus.

Qui facit peccatum, ex diabolo est. Non carnis originem ducendo ex diabolo, sicut Manicheus impiissime de cunctis credit hominibus, sed imitationem uel suggestionem peccandi ab illo sumendo, quomodo et nos filii Abrahe sumus facti imitando fidem Abrahe. Et e contra Iudei, filii Abrahe, deserendo fidem  Abrahe, facti sunt filii diaboli, dicente ad eos Domino: uos ex patre diabolo estis .

Quoniam ab initio diabolus peccat. Cum premitteret ab initio, subiunxit uerbum presentis temporis, peccat. Quia ex quo ab initio cepit diabolus peccare, nunquam desiit, nec presentium scilicet penarum enormitate nec futurarum metu cercitus. Unde ex illo iure esse dicitur, quisquis a peccando se reuocare negligit. Ab initio autem diabolus peccat, illo utique quo ipse factus est, quo etiam creaturarum cepit origo cunctarum. Neque enim dubitandum est inter primas creaturas angelos esse conditos, sed ceteris ad laudem Creatoris gloriam sue conditionis referentibus, ille qui primus est conditus, mox ut altitudinem  sue claritatis aspexit, contra Conditorem cum suis sequacibus superbus intumuit, perque eamdem superbiam ab initio peccans, de archangelo in diabolum est uersus.

In hoc apparuit Filius Dei, ut dissoluat opera diaboli. Omnes peccatores ex diabolo nati sunt in quantum peccatores. Adam a Deo factus est; sed quando consensit diabolo, ex diabolo natus est, et tales omnes genuit qualis erat. Natiuitas illa deiecit ad mortem; natiuitas secunda, id est, baptismi, erexit ad uitam. Natiuitas illa trahit secum peccatum; natiuitas secunda liberat a peccato. Ideo enim uenit Christus homo, ut solueret peccata hominum; de qua solutione recte subditur:

Omnis qui natus est ex Deo peccatum non facit, etc.  Non autem hec de omni peccato dicit: si enim dixerimus quoniam peccatum non habemus, nos ipsos seducimus , sed de uiolatione caritatis, quam qui semen Dei, id est, uerbum Dei, quo renatus est, in se habet, committere non potest. Hoc enim sequendo manifestat, dicens:

In hoc manifesti sunt filii Dei et filii diaboli, etc. Dilectio ergo sola discernit inter filios Dei et filios diaboli. Qui habent caritatem, nati sunt ex Deo. Qui non habent, non sunt nati ex Deo. Quidquid uis habe, hoc solum si non habeas, nichil tibi prodest. Alia si non habeas, hoc habe, et implesti legem. Qui enim diligit proximum, legem impleuit. Et plenitudo legis est caritas.

Quoniam hec est annuntiatio quam audistis ab initio,  ut diligatis alterutrum. Dicente Domino: Hoc est preceptum meum, ut diligatis inuicem .

Non sicut Cain, qui ex maligno erat, etc. Exponit quomodo ex maligno erat Cain, quia uidelicet et ipse maligna habebat opera. Ergo ubi est inuidia, amor fraternus esse non potest; sed peccatum maligni, id est, diaboli, est in pectore tali, quia et diabolus hominem inuidendo eiecit. Opera ergo iusta Abel, non dicit nisi caritatem. Opera mala Cain, non dicit nisi odium fraternum. Parum est quia odit fratrem suum, et inuidet operibus bonis . Hinc itaque discernuntur homines. Nemo attendat linguas, sed facta. Cur si non benefaciat pro fratribus suis, ostendit quid in se habeat? Tentationibus probantur homines.

Nolite mirari, fratres, si odit uos mundus. Mundum  dilectores mundi dicit. Nec mirandum quod qui amant mundum fratrem a mundi amore separatum, et celestibus tantum desideriis intentum, amare non possunt. Abominatio est enim peccatori religio, ut Scriptura testatur.

Nos scimus quia translati sumus de morte ad uitam, quoniam diligimus fratres. Nemo se de uirtutibus falso extollat, nemo suarum uirium paupertatem ultra modum metiatur: apertum dat iudicium, quicunque fraterna dilectione plenus est, quod ad sortem electorum pertinet, quia portionem habere in terra uiuentium meruit.

Qui non diligit, manet in morte. Mortem anime dicit. Anima enim que peccauerit, ipsa morietur. uita  quippe carnis anima, uita anime Deus est. Mors corporis amittere spiritum, mors est anime amittere Deum. Unde constat, quod in anima mortui omnes in hanc lucem nascimur, trahentes ex Adam originale peccatum, sed Christi gratia fidelibus regenerando agitur, ut in anima uiuere possint. uerum baptismatis et fidei mysterium illis solummodo prodest, illos de morte attrahit ad uitam qui sincera mente diligunt fratres. Atque ideo notandum quod non ait: Qui non diligit uenturus est in mortem, quasi de pena perpetua loqueretur, que restat peccatoribus in futurum, sed qui non diligit, inquit, manet in morte. In illa utique morte, de qua etiam in hac uita, si fratres perfecte amaret, exsurgere posset. Hinc etenim dicitur in Apocalypsi: Beatus et sanctus qui habet partem in  resurrectione prima ; in his secunda mors non habet potestatem.

Omnis qui odit fratrem suum, homicida est. Si contemnebat quisquam odium fraternum, nunquid et homicidium in corde suo contempturus est? Non mouet manus ad occidendum hominem, homicida iam tenetur a Deo. uiuit ille, et iste iam interfector iudicatur.

Et scitis quid omnis homicida non habet uitam eternam in se manentem. Etsi hic per fidem inter sanctos uiuere cernitur, non habet in se perpetuo uitam manentem. Nam ubi retributionis tempus aduenerit, cum Cain, qui ex maligno erat, damnabitur etiam qui hoc homicidii genere tenetur, ut discordet et dissideat, et pacem cum fratribus non habeat. Notandum enim quod non ait absolute: Homicida non habet uitam in  se manentem, sed: Omnis, inquit, homicida. Scilicet non solum ille qui ferro, uerum et ille qui odio fratrem insequitur.

In hoc cognouimus caritatem Dei, etc. Qualis perfecta caritas esse debeat in nobis, Dominice passionis exemplo didicimus. Maiorem namque hac dilectionem nemo habet, quam ut animam suam ponat quis pro amicis suis . Unde et Paulus ait: Commendat autem Deus caritatem suam in nobis, quoniam cum adhuc peccatores essemus, Christus pro impiis mortuus est . Hanc beatus Petrus habere monebatur, cum Domino dicente: Petre, amas me? pasce oues meas ; respondit se amare, statimque audiuit: Cum autem senueris, extendes manus tuas, et alius te cinget, et ducet quo tu non uis  . Hoc autem dixit  significans qua morte clarificaturus esset Deum. Cui enim amorem confitenti suas oues commendaret, eum in testimonium perfecti amoris animam suam pro eisdem ouibus ponere docebat. Ille, inquit, pro nobis animam suam posuit, et nos debemus pro fratribus animas ponere. Sed dicit forte aliquis: Et quomodo possum habere istam caritatem? Noli cito de te desperare, forte nata est, sed nondum perfecta est. Nutri eam, ne effocetur. Et unde, inquis, noui natam in me caritatem esse quam nutriam? Audi sequentia:

Qui habuerit substantiam mundi huius, et uiderit fratrem suum necessitatem habere, etc. Ecce unde incipit caritas. Si nondum es idoneus mori pro fratre,  iam idoneus esto dare de tuis facultatibus fratri. Si enim fratri molestiam patienti non compateris, non utique Patris, ex quo ambo regenerati estis, caritas manet in te.

Filioli mei, non diligamus uerbo, neque lingua, etc. Opere uidelicet, ut cum frater aut soror nudi sunt, et indigent uictu quotidiano, demus eis que necessaria sunt corpori. Similiter cum spiritualibus donis eos egere conspicimus, prestemus eorum necessitati que possumus. ueritate autem, ut eadem beneficia eis simplici intentione largiamur, et non propter laudem humanam, non per iactantiam, non in iniuriam aliorum qui maioribus prediti substantiis nil tale fecerunt. Quecunque enim mens huiusmodi nequitiis inficitur, in hac pu as ueritatis habitare  non ualet, etiamsi opus dilectionis proximis impendere uidetur.

In hoc cognouimus quoniam ex ueritate sumus. Id est, cum opera pietatis in ueritate facimus, patet quod ex ueritate sumus, que Deus est, ut pote qui eius perfectionem pro modo nostro imitemur.

Et in conspectu eius suadebimus corda nostra. Hec sententia pendet a superioribus. Quia cum opere et ueritate proximos diligimus, manifeste cognoscimus, quoniam in conspectu summe ueritatis suademus corda nostra. Omnes enim homines cum aliquid facere disponunt, ad idem factum meditandum corda sua se conuertere suadent. Sed qui mala cogitant, hec a Deo, si ualerent, occultare uellent; ipso attestante qui ait: Omnis enim qui male agit, odit lucem;  et non uenit ad lucem, ut non arguantur opera eius ; qui uero bona operari meditantur, hi facillime suis cordibus persuadent, ut in conspectu diuinitatis se patefieri desiderent, quod summe perfectionis indicium esse solet, cum sua opera quisque uel cogitata a Deo gaudet uideri. Unde ipse subsequenter dicit: Qui autem facit ueritatem, uenit ad lucem ut manifestentur eius opera, quia in Deo sunt facta . Per ueram ergo dilectionem cognoscimus, quoniam ex ueritate sumus, et quoniam in conspectu eiusdem ueritatis suademus corda nostra, hoc est tales cogitationes corda nostra habere suademus que diuinis sint digne conspectibus.

Quoniam si reprehenderit nos cor nostrum, etc. Si ipsa conscientia accusauerit nos intus, quia non eo  animo bona nostra facimus quo facienda sunt, quomodo eius scientiam latere possumus, cui canitur: Ecce tu, Domine, cognouisti omnia, et, Quia tenebre non obscurabuntur abs te, et nox sicut dies illuminabitur ?

Charissimi, si cor nostrum non reprehenderit nos, etc. Si uerum nobis responderit quia diligimus, et germana in nobis dilectio est, et non ficta, sed sincera, salutem fraternam querens, nullum emolumentum exspectans a fratre nisi salutem ipsius; item si cor nostrum non reprehenderit nos, uidelicet cum in oratione dicimus: Dimitte nobis debita nostra, sicut et nos dimittimus debitoribus nostris , fiduciam habemus ad Deum non in conspectu  hominum, sed ubi ipse Deus uidet in corde.

Et quidquid petierimus accipiemus ab eo, etc. Magna hec et desiderabilis fidelibus data est promissio. Si quis uero tam uecors et absurdus est, ut promissis non delectetur celestibus, saltem pertimescat hoc quod e contrario sapientia terribiliter intonat, dicens: Qui auertit aurem suam ne audiat legem, oratio eius erit exsecrabilis . Neque huic beati Ioannis sententie contrarium uideri oportet, quod Paulus ter Dominum rogauit, ut discederet ab eo angelus Satane, nec impetrare potuit , sed dictum est illi: Sufficit tibi gratia mea, nam uirtus in infirmitate perficitur . Etsi enim non semper ad uoluntatem accipimus orantes, tamen mercedem deuotionis ad salutem accipimus, sicut  idem Paulus Dominum rogans, non quod querebat, sed quod utile habebat accepit. At contra sepe reprobi exaudiuntur ad uoluntatem, si non audiuntur ad salutem. Unde et eorum caput diabolus, ut beatum Iob tentaret, exauditus est ad uoluntatem, sed ad suam damnationem. Ideo enim concessus est iste tentandus, ut eo probato ille esset cruciandus. Cum ergo dixisset Ioannes, quia quodcunque petierimus accipiemus ab eo, si mandata eius custodimus, quasi quereres que mandata, continuo subdidit:

Et hoc est mandatum eius, ut credamus in nomine Filii eius Iesu Christi, etc. Singulari numero mandatum premisit, et Deo subsequenter adiungit mandata, fidem scilicet et dilectionem, quia nimirum hec ab inuicem separari nequeunt. Neque enim sine  fide Christi recte nos alterutrum diligere, neque uere in nomine Iesu Christi sine fraterna dilectione possumus credere. Et diligamus, inquit, alterutrum, sicut dedit mandatum nobis. Id est, puro amore, non sicut latrones, uel quorumlibet aliorum patratores scelerum, qui se utique alterutrum sed non caste diligunt. Sed enim dedit mandatum nobis, cum ait: Hoc est preceptum meum, ut diligatis inuicem, sicut dilexi uos . Quid est enim, Sicut dilexi uos, nisi: Ad hoc amate ad quod amaui uos, uidelicet, ut ad celestia regna pertingatis? Et qua mercede hec mandata fidei et dilectionis seruantur? Sequitur:

Et qui seruat mandata eius, in illo manet, et ipse in eo. Sit ergo tibi domus Deus, et esto domus Dei; mane in Deo, et maneat in te Deus. Manet in te Deus  ut te contineat, manes in Deo ne cadas. Serua mandata eius, tene caritatem. Noli te diuellere a fide illius, ut glorieris in presentia ipsius, et securus manebis in eo, modo per fidem, tunc per speciem. Manebit et ipse perennis in te, iuxta quod ei Psalmista decantat: In eternum exsultabunt, et habitabis in eis .

Et in hoc scimus quoniam manet in nobis, de Spiritu quem dedit nobis. Primis temporibus cadebat Spiritus sanctus super credentes, et loquebantur linguis quas non didicerant. Nunc autem quia exterioribus signis sancta Ecclesia non indiget, quicunque credens in nomine Iesu Christi fraternam habuerit caritatem, Spiritui sancto in se manenti testimonium  perhibet. Hoc enim agit Spiritus sanctus in homine, ut sit in illo caritas. Quia caritas  diffusa est in cordibus nostris per Spiritum sanctum, qui datus est nobis . uerum quia multi, caritatem non habentes, et unitatem Ecclesie peruerso dogmate scindentes, nichilominus Spiritum sanctum in se esse contendunt, recte subditur:



CAPUT Iu.

Charissimi, nolite omni spiritui credere, etc. Et quis est qui probat spiritus, uel unde possunt probari, docet in Euangelio Dominus, ubi talia uentura predicebat, qualia Ioannes iam suo tempore uenisse probat. Attendite, inquit, a falsis prophetis qui ueniunt ad uos in uestimentis ouium, intrinsecus autem sunt lupi rapaces. A fructibus eorum cognoscetis eos.  Numquid colligunt de spinis uuas, aut de tribulis ficus ? Hi sunt ergo fructus a quibus spiritus maligni, qui in pseudoprophetis loquuntur, ualent dignosci, spine uidelicet schismatum, et horridi heresium tribuli, quibus eos qui sibi incaute appropiant, fidem lacerando, contaminant. Sicut e contrario fructus bonorum, caritas, scilicet, gaudium, pax in Spiritu sancto, per fragrantiam uuarum, ficorumque dulcedinem, apte figurantur.

In hoc cognoscitur Spiritus Dei, etc. Confessio hoc loco non solum catholice fidei, sed et operationis bone que fit per caritatem, intelligitur. Alioquin nonnulli heretici confitentur, multi schismatici, multi falsi catholici, Iesum Christum in carne uenisse, sed confessionem suam factis negant, non  habendo caritatem. Charitas quippe Dei Filium adduxit ad carnem. Et ideo quisquis non habet caritatem, negat illum in carne uenisse, talisque spiritum ex Deo non habere conuincitur. Ipse autem est Spiritus Dei, qui dicit Iesum Christum in carne uenisse, qui dicit non lingua, sed factis, non sonando, sed amando.

Et omnis spiritus qui soluit Iesum ex Deo non est. Ille soluit Iesum qui uel diuinitatem eius, uel animam, uel carnem negat, que eum ueraciter habere fides catholica docet. Soluit et ille Iesum, qui mandata et uerba Iesu uel peruerse uidendo, uel peruersus interpretando corrumpit. Sed et ille qui unitatem sancte Ecclesie, quam iehsu uenit colligere, turbat, Iesum quantum in se est soluere  nititur. Nec mirum si tales ex Deo non sunt, qui Dei opera uel uerba uel sacramenta rescindunt. In tantum namque ex Deo non sunt, ut quidam eorum qui prauo dogmate separare uolebant ab hominis dispensatione diuinitatem Christi, hunc quoque uersiculum quo dicitur: Et omnis spiritus qui soluit Iesum, ex Deo non est, ex hac Epistola eraserint, ne scilicet per auctoritatem beati Ioannis conuinceretur error eorum. Denique Nestorius nescire se prodidit hanc authenticis exemplaribus inditam fuisse sententiam, atque ideo soluere non timuit Iesum, ac se per hoc Deo reddere extraneum, dicens beatam Mariam uirginem non Dei, sed hominis tantum exstitisse genitricem, ut aliam personam hominis,  aliam faceret Deitatis; neque unum Christum in uerbo Dei et carne atque anima credens, sed separatim alterum Filium Dei, alterum hominis predicans.

Et hic est Antichristus de quo audistis quoniam uenit, etc. uenit imminente die iudicii, nato in mundo homine illo ceteris amplius nefando, filio iniquitatis. Et nunc iam in mundo est, habitans in mentibus eorum, qui Christo uel professione, uel opere, sine remedio penitendi repugnant.

uos ex Deo estis, filioli, et uicistis eum. uicistis Antichristum confitendo Iesum Christum in carne uenisse, id est, caritatem habendo, quam docuit iehsu Christus ueniens in carne, quam et ipse in Euangelio commendat dicens: Maiorem hac dilectionem nemo habet, quam ut animam suam ponat quis  pro amicis suis . Quomodo enim poterat Filius Dei animam suam ponere pro nobis, nisi carne indueretur, ubi mori posset? Quisquis ergo uiolat caritatem, quodlibet dicat lingua, uita ipsius negat Christum in carne uenisse, et ipse est Antichristus. Et uicistis eum, inquit. Sed unde uicerunt? Numquid liberi uirtute arbitrii? Non utique. Taceat Pelagius, dicat ipse Ioannes:

Quoniam maior est qui in uobis est, etc. Docet itaque eos seruare humilitatem, ne uictoriam suis uiribus tribuant, et arrogantia superbie uincantur. Docet inter aduersa fiduciam spemque semper habere uincendi, memoria retinentes, quia maior est Dominus ad protegendum, quam diabolus ad impugnandum.

Ipsi de mundo sunt, etc. Antichristi, id est, heretici,  etsi nomen Christi inuocant, si signo Christi se notant, ipsi tamen de mundo sunt, id est, de illorum numero qui mundana sapiunt, qui infirma [F. infima] querunt, qui celestia ignorant. Et ideo ipsi de mundo loquuntur, mundane uidelicet sapientie ratione Christiane fidei aduersantes, dicendo non posse fieri ut Filius Dei sit Patri ceternus, ut uirgo intacta pariat, ut caro de puluere resurgat, immortalis, ut homo de terra editus mansionem percipiat in celis, ut recens natus paruulus reatu primi hominis teneatur astrictus, nisi aqua baptismi renatus in Christo saluetur.

Et mundus eos audit. Quia spiritualium corda ad mundanos carnalesque sensus reuocare a fidei simplicitate non ualent. Sed et catholici quicunque  audientes illam Domini sententiam: Diligite inimicos uestros, benefacite his qui oderunt uos, et orate pro persequentibus et calumniantibus uos ; et iterum: Si dimiseritis hominibus peccata eorum, dimittet et uobis Pater uester celestis delicta uestra; si autem non dimiseritis hominibus, nec Pater uester dimittet uobis peccata uestra , dicunt se nullatenus suas iniurias posse dimittere inultas: hi nimirum de mundo esse, et ideo de mundo loqui conuincuntur. Et quia caritatis uiscera non habent, frustra fidei intemerata mysteria seruant. Sed nec Antichristi nomine possunt carere, qui Christi mandatis probantur aduersari.

Nos ex Deo sumus. Qui nouit Deum, etc. Carnalis  enim homo non percipit ea que sunt Spiritus Dei, stultitia enim est illi. Qui ergo non uult audire predicatores caritatis, profecto iste Deum non nosse, neque ex Deo esse cognoscitur, quia caritatem quam erga homines Deus exercuit imitari neglexit.

In hoc cognoscimus Spiritum ueritatis, et spiritum erroris. In hoc nimirum, quia qui audit nos, Spiritum ueritatis habet; qui nos non audit, spiritum habet erroris. Et hec est discretio spirituum, de qua supra monuit, dicens: Probate spiritus si ex Deo sint. Sed uideamus quid moniturus est, in quo illum audire debeamus:

Charissimi, diligamus inuicem, etc. Multum commendauit caritatem, quam dixit ex Deo esse; plus dicturus est, intente audiamus:

 Et omnis qui diligit, ex Deo natus est, etc. Quid amplius dici potuit? Deus caritas est. Facere ergo contra caritatem, facere contra Deum est. Nemo dicat: In hominem pecco quando non diligo fratrem meum, et facile est peccatum in hominem, si in Deum solum non peccem. Quomodo non peccas in Deum, quando in caritatem peccas? Deus caritas est.

In hoc apparuit caritas Dei in nobis, etc. Quomodo ipse Dominus ait: Maiorem hac dilectionem nemo habet, quam ut animam suam ponat quis pro amicis suis ; et ita probata est dilectio Christi in nos, quia mortuus est pro nobis. Dilectio Patris inde probata est in nobis, quia Filium suum unicum misit mori pro nobis. Sic et Paulus apostolus ait: Qui proprio Filio suo non pepercit, sed pro  nobis omnibus tradidit illum, quomodo non etiam cum illo nobis omnia donauit ?

In hoc est caritas, etc. Non illum dileximus prius. Nam ad hoc dilexit nos, ut diligamus eum. Gratia quippe hominem preuenit, ut diligat Deum, qua dilectione operetur bona. Unde psalmista: Deus meus, inquit, misericordia eius preueniet me .

Et misit Filium suum propitiationem, etc. Et hoc est maximum in nos diuine caritatis indicium, quia cum necdum ipsi pro peccatis nostris eum petere nossemus, misit ille Filium suum ad nos, qui nobis in se credentibus ultro ueniam daret, nosque ad paterne glorie societatem uocaret. In quibusdam Codicibus hic uersiculus ita legitur: Et misit Filium suum litatorem pro peccatis nostris. Litator autem  sacrificator est. Sacrificauit enim Filius Dei pro peccatis nostris non hostias pecudum, sed seipsum offerendo. Unde bene Paulus admonens ait: Estote ergo imitatores Dei sicut filii karissimi, et ambulate in dilectione, sicut et Christus dilexit nos, et tradidit semetipsum pro nobis oblationem et hostiam Deo in odorem suauitatis . Cui sententie conuenit hoc quod hic quoque Ioannes exhortando subiunxit, dicens:

Charissimi, si Deus dilexit nos, etc. Quod autem sequitur:

Deum nemo uidit unquam. Maiori disputatione indiget, cum Dominus et hominibus mundo corde Deum uidendum promittat, et de sanctis dicat quod  angeli eorum semper in celis uideant faciem Patris. Hanc autem sententiam et in Euangelio suo ponit idem Ioannes, ubi etiam quomodo Deus uideri possit consequenter adiungit, dicens: Unigenitus Filius, qui est in sinu Patris, ipse enarrauit . Quod beatus pater Ambrosius ita exposuit: »Et ideo Deum nemo uidit unquam, quia eam que in Deo habitat plenitudinem diuinitatis nemo conspexit, nemo mente aut oculis comprehendit. uidit enim ad utrumque referendum est. Denique cum additur: Unigenitus Filius, qui est in sinu Patris, ipse enarrauit, mentium magis quam oculorum uisio declaratur. Species enim uidetur, uirtus uero narratur. Illa oculis, hec mente comprehenditur.« Item beatus Augustinus in libro de uidendo Deo, de eadem disputans questione:  »Proinde  narrante Unigenito, qui est in sinu Patris narratione ineffabili, creatura rationabilis munda et sancta, impletur Dei uisione ineffabili Quam tum consequemur, cum equales angelis fact fuerimus, quia facie ad faciem uidebimus  Sicut uidentur ista uisibilia corporis sensibus nota, Deum nemo uidit unquam: quoniam si aliquando quoquo modo uisus est, non sicut ista natura uidetur sed uoluntate uisus est specie qua uoluit apparens latente natura, atque in se incommutabiliter permanente. Eo autem modo quo uidetur sicuti est  nunc fortasse uidetur a quibusdam angelis suis sanctis. A nobis autem tunc ita uidebitur, cum eis facti fuerimus equales.« Et post aliquanta exponens sententiam sancti Ambrosii, Deum, inquit, nemo  uidit unquam, uel in hac uita sicut ipse est, uel etiam in angelorum uita, sicut uisibilia ista que corporali uisione cernuntur, quia unigenitus Filius qui est in sinu Patris ipse enarrauit. Unde non ad oculorum corporalium, sed ad mentium uisionem dictum est pertinere quod narrat. Item post multa: Ad eam uero uisionem  qua uidebimus Deum sicuti est , mundana corda commonuit. Quia enim corpora, consuetudine loquendi, uisibilia nominantur, propterea Deus inuisibilis dicitur, ne corpus esse credatur. Non quia munda corda sue substantie contemplatione fraudabit, cum hec magna et summa merces Deum colentibus et diligentibus promittatur, dicente ipso Domino quando corporalibus  oculis uisibiliter apparebat, et inuisibilem se contuendum mundis cordibus promittebat: Qui diligit me, diligetur a Patre meo, et ego diligam eum, et ostendam meipsum illi . Hec quippe natura eius equaliter cum Patre inuisibilis, sicut equaliter incorruptibilis est. Que continuatim apostolus posuit, dicens: Regi autem seculorum inuisibili, incorruptibili, diuinam substantiam qua potuit hominibus predicatione commendans. Deus ergo res est inuisibilis, neque oculo sed mente querendus est. Sed quemadmodum si solem istum uidere uellemus, oculum corporis purgaremus, unde lux uideri potest; ita uolentes uidere Deum, oculum cordis quo Deus uideri potest, purgemus: Beati enim mundo corde, quoniam ipsi Deum uidebunt . uerum quia  hec uisio in futuro speratur, quid agendum nobis est, dum, adhuc constituti in corpore, peregrinamur a Domino? quo solatio utendum ubi diuina uisione necdum licet perfrui?

Si diligamus inuicem, Deus in nobis manet. Sed nemo putet hanc dilectionem, in qua Deus manet, abiecta et desidiosa quadam mansuetudine, imo non mansuetudine, sed remissione et negligentia seruari. Non est ista caritas, sed languor; ferueat caritas ad emendandum, ad corrigendum. Sed si sunt boni mores, delectent; si mali, emendentur, corrigantur. Si ergo diligamus inuicem sincera et disciplinabili caritate, Deus in nobis manet, operibus quidem ipsius caritatis manifestatus, quamuis nondum uisibiliter appareat.

 Et caritas eius in nobis perfecta est. Querendum autem quomodo dicat perfectionem diuine caritatis in mutua dilectione consistere, cum Dominus in Euangelio pronuntiet non esse magnum si diligamus eos qui nos diligunt, nisi ad inimicos etiam, de quibus hic penitus tacere uidetur, eadem dilectio pertingat? Nisi forte ipsos quoque inimicos fraterni amoris intuitu diligere debeamus, uidelicet, ut non semper inimici remaneant, sed resipiscant a diaboli laqueis, nobisque germano federe socientur. Si diligamus, inquit, inuicem, Deus in nobis manet, et caritas eius in nobis perfecta est. Incipe diligere, perficieris. Cepisti diligere, cepit Deus in te habitare, ut perfectius habitando faciat te perfectum.

In hoc cognoscimus quoniam in eo manemus, etc.  Hoc ipsum, quia de Spiritu suo dedit tibi, unde cognoscis? Interroga uiscera tua. Si plena sunt caritate, habes Spiritum Dei, Paulo attestante qui ait: Quia caritas Dei diffusa est in cordibus nostris per Spiritum sanctum qui datus est nobis .

Et nos uidimus et testificamur, etc. Nemo de salute desperet, quia etsi magni sunt morbi scelerum qui deprimunt, omnipotens medicus uenit qui saluet. Tamen meminerit quisque quia idem Filius Dei qui uenit mitis ut saluaret, uenturus est districtus ut iudicet.

Quisquis confessus fuerit quoniam iehsu est Filius Dei, etc. Perfectam cordis confessionem dicit, que nec male suadentium hereticorum possit fraude corrumpi, nec persequentium paganorum tormentis  conquassari, nec carnalium fratrum exemplis, nec proprie fragilitatis segnitia titubare. Sunt etenim qui etiam uerbis negant Iesum esse Filium Dei, quales multi fuisse produntur eo ipso tempore quo hec scribebat Ioannes. Sunt item qui confitentur uerbis, et factis negant. Unde bene quod nunc ait: Quicunque confessus fuerit quoniam iehsu est Filius Dei, Deus in eo manet, et ipse in Deo, ipse paulo superius dixit: Si diligamus inuicem, Deus in nobis manet, insinuans profecto quia quisquis dilectionem in fratres habet, ille uere Iesum Dei Filium esse testatur.

Et nos cognouimus et credidimus caritati quam habet Deus in nobis. Cognouimus quoniam iehsu est  Filius Dei, et quia Pater misit eum Saluatorem mundi. Et credimus caritati quam habet Deus in nobis, quia uidelicet cum haberet Filium unicum, noluit illum esse unum, sed ut fratres haberet, adoptauit illi qui cum illo possiderent uitam eternam.

Deus caritas est. Iam dixit illud superius, ecce iterum dicit. Amplius tibi non potuit caritas commendari, quam ut diceretur Deus. Forte munus Dei contempturus eras: nunquid et Deum contemnis?

Et qui manet in caritate, in Deo manet, et Deus in eo. uicissim in se habitant qui continet et qui continetur. Habitas in Deo, sed ut continearis; habitat in te Deus, sed ut contineat ne cadas, quia sic de ipsa caritate Apostolus ait: Charitas nunquam cadit. Quomodo cadit quem continet Deus?

 In hoc perfecta est caritas nobiscum, etc. Dicit quomodo se probet unusquisque quantum in illo profecerit. Quisquis fiduciam habet in die iudicii, perfecta est in illo caritas. Quid est habere fiduciam in die iudicii? Non timere, ne ueniat dies iudicii. Cum enim quis primo penitendo se de male actis conuerterit, incipit timere diem iudicii, ne, uidelicet, apparente iusto Iudice, ipse damnetur iniustus. Processu uero bone conuersationis animatus, discet non timere quod timebat, sed potius optare ut ueniat ille desideratus cunctis gentibus, sperans se cum sanctis merito bone actionis esse coronandum. Unde autem fiduciam in die iudicii habere possumus, plenius subdendo manifestat:

Quia sicut ille est, et nos sumus in hoc mundo.  Nunquid uero potest esse homo sicut Deus? Sed meminisse oportet quod et supra dictum est, quia non semper ad equalitatem dicitur Sicut, sed dicitur ad quamdam similitudinem. Quando enim dicis: Sicut aures habeo, ita habet et imago, nunquid omnino sic? Sed tamen dicis sicut. Si ergo facti sumus ad imaginem Dei, quare non sicut Deus sumus? non ad equalitatem, sed pro modo nostro. Inde ergo nobis datur fiducia in die iudicii, quia sicut ille est, et nos sumus in hoc mundo, imitando uidelicet perfectionem dilectionis in mundo, cuius ille exemplum nobis quotidie prebet de celo. De qua Saluator in Euangelio, Diligite, inquit, inimicos uestros, et orate pro persequentibus et calumniantibus uos, ut sitis filii Patris uestri qui in celis est, qui solem suum oriri facit super  bonos et malos, et pluit super iustos et iniustos .

Timor non est in caritate. In tali uidelicet caritate que ad imitationem diuine bonitatis etiam inimicis benefacere et hos diligere nouit.

Sed perfecta caritas foras mittit timorem. Illum scilicet timorem, de quo dicitur: Initium sapientie timor Domini . Quo timet quisque incipiens opera iustitie, ne ueniat districtus Iudex, et se minus castigatum inueniens damnet. Hunc timorem illa caritas pellit foras, que pro merito iustitie fiduciam habet in die iudicii. Sed et presentium aduersitatum timorem, perfecta caritas eiicit ex animo. Quam habere querebat, qui Domino supplicans aiebat: A timore inimici eripe animam meam .  Quam habebat qui dixit: Quis nos separabit a caritate Christi? Tribulatio, an angustia, an persecutio, an fames, an nuditas, an periculum, an gladius? etc. .

Quia timor penam habet. Torquet cor conscientia peccatorum, quod nondum facta est iustificatio. Ideo in Psalmo de ipsa perfectione iustitie, Conuertisti  planctum meum in gaudium mihi; conscidisti saccum meum, et precinxisti me letitia, ut cantet tibi gloria mea, et non compungar , id est, non sit quod stimulet conscientiam meam. Stimulat timor, sed noli timere: intrat caritas, que sanat quod uulnerat timor.

Qui autem timet, non est perfectus in caritate. Quia nimirum timor penam habet, quomodo sectio medici  penam habet; quamuis sicut sectionem medici salus optata, ita timorem caritas desiderata subsequatur. Nec putari debet his beati Ioannis sermonibus esse contrarium quod Psalmista dicit: Timor Domini sanctus permanet in seculum seculi . Duo namque sunt timores: unus quo timent homines Deum, ne mittantur in gehennam; ipse est timor ille qui introducit caritatem, sed sic uenit ut exeat. Si enim adhuc propter penas times Deum, nondum amas quem sic times; non bona desideras, sed mala caues; sed ex eo quod mala caues, corrigis te, et incipis bona desiderare. Cum bona desiderare ceperis, erit in te sanctus ille timor, scilicet ne ipsa bona amittas, non ut non mittaris in gehennam, sed ne te deserat presentia Domini quem amplecteris, quo in  eternum frui desideras.

Nos ergo diligamus Deum, etc. Diligamus, quia prior dilexit nos. Nam unde diligeremus, nisi ipse prius dilexisset nos? Hinc enim ipse in Euangelio dicit: Non uos me elegistis, sed ego elegi uos . Ita autem perfecti erimus in caritate, si quemadmodum nullius alterius nisi salutis nostre gratia prior nos ille dilexit, ita eum nos quoque nullius rei nisi amoris dilexerimus obtentu. uerum quia sunt qui uerbo tenus Deum diligunt, consulte subiungitur:

Si quis dixerit, Quoniam diligo Deum, etc. Unde probas quia mendax est? Audi:

Qui enim non diligit fratrem suum, etc. Qui diligit fratrem suum, diligit Deum. Necesse est ut diligat Deum, ut diligat ipsam dilectionem. Deus enim dilectio  est. Et ne quis dicere auderet: Et quid obstat diligere Deum, etiamsi non diligo fratrem? recte subditur:

Et hoc mandatum habemus a Deo, etc. Quomodo enim diligis eum, cuius odisti mandatum? Quis est qui dicat: Diligo imperatorem, sed odi leges eius? Non ita uerus Dei amator, sed: uide  quia mandata tua dilexi, Domine . Et ideo confidenter adiungit: In tua misericordia uiuifica me .



CAPUT u.

Omnis qui credit quoniam iehsu est Christus, etc. Quis est qui credit quoniam iehsu est Christus? Qui sic uiuit quomodo precepit Christus. Nemo hereticorum, nemo schismaticorum dicat: Et nos credimus  quia iehsu est Christus. Nam et demones credunt et contremiscunt, et confitebantur, sicut in Euangelio legimus, et sciebant ipsum esse Christum. Sed quia dilectionem et opera ueritatis non habent, ex Deo non sunt.

Et omnis qui diligit eum qui genuit, diligit et eum, etc. Mira arte predicationis beatus Ioannes ad dilectionem proximi nos accendere curauit, primo commemorans quia omnis qui perfecte credit ex Deo sit natus, deinde insinuans quam iustum sit ut qui Deum diligit diligat et eum qui ex Deo natus est. Si quis enim tante tarditatis est, ut hominem quia homo est, quia secum eamdem in terra peregrinationem tolerat, amare neglexerit, admonendus est, ut saltem ob id illum amet, quia ex Deo natus est, quia particeps  secum diuine gratie factus est, quia eadem secum uite celestis premia exspectat. Que quidem exhortatio specialiter ad illos pertinet, qui non solum humane consortio nature, sed et fidei professione fratres sunt nobis effecti. uerum quia nonnulli sunt qui proximos diligunt, sed propter consanguinitatem, uel propter aliquod commodum temporale, recte sanctus euangelista, qui sit uerus proximi amor subdendo manifestat:

In hoc cognoscimus quoniam diligimus natos Dei, etc. Ille ergo solus recte proximum diligere probatur, qui et Conditoris amore flagrare cognoscitur. Et ne quis seipsum de Conditoris amore falleret, uerbo tenus se amare profitendo, bene cum dixisset: In hoc cognoscimus, quoniam diligimus natos Dei, cum  Deum diligamus, addidit, et mandata eius faciamus.

Hec enim est caritas Dei, ut mandata eius custodiamus. Hoc et ipse Dominus dicit: Si quis diligit me, sermonem meum seruabit . Probatio ergo dilectionis, exhibitio est operis. uere enim diligimus, si ad mandata eius a nostris nos uoluntatibus coarctamus. Nam qui adhuc per illicita desideria defluit, profecto Deum non amat, quia ei in sua uoluntate contradicit.

Et mandata eius grauia non sunt. Et ipse Dominus dicit: Iugum meum suaue est, et onus meum leue . Neque his uel Domini uel beati Ioannis uerbis debet uideri aduersum, quod et ipse Dominus alibi dicit, quia angusta porta et arcta uia est que  ducit ad uitam ; et propheta ad eum: Propter uerba, inquit, labiorum tuorum ego custodiui uias duras ; et apostolus: Quia per multas tribulationes oportet nos introire in regnum Dei . Que enim natura sua dura sunt et aspera, spes celestium premiorum et amor Christi facit esse leuia. Durum namque est persecutiones pati propter iustitiam, sed et hoc facit suaue, quod ipsorum qui sic patiuntur est regnum celorum. Unde bene subditur:

Quoniam omne quod natum est ex Deo, uincit mundum. Ideo namque mandata diuina non sunt grauia, quia omnes qui uera deuotione his mancipantur, et aduersa mundi eius et blandimenta pari mente contemnunt, ipsam quoque mortem uelut ingressum patrie celestis amantes. Et ne quis sua uirtute  mundi uel luxus uel labores se posse superare confideret, consulte subiungit:

Et hec est uictoria que uincit mundum, fides nostra. Illa nimirum fides, que per dilectionem operatur; illa fides qua eius humiliter auxilium flagitamus qui ait: In mundo pressuras habebitis, sed confidite, ego uici mundum .

Quis est qui uincit mundum, etc. uincit mundum, qui Iesum Filium Dei esse credens, digna eidem fidei opera iungit. Sed nunquid sola diuinitatis eius fides et confessio ualet ad salutem sufficere? uide sequentia.

Hic est qui uenit per aquam et sanguinem, iehsu Christus. Qui ergo erat eternus Dei Filius, factus est homo in tempore, ut qui nos per diuinitatis sue  potentiam creauerat, per humanitatis sue infirmitatem recrearet. Qui uenit per aquam et sanguinem, aquam uidelicet lauacri, et sanguinem sue passionis, non solum baptizari propter nostram ablutionem dignatus est, ut nobis baptismi sacramentum consecraret ac traderet, uerum etiam sanguinem suum dedit pro nobis, sua nos passione redimens, cuius sacramentis semper refecti nutriremur ad salutem.

Et Spiritus est qui testificatur quoniam Christus est ueritas. Baptizato in Iordane Domino descendit Spiritus sanctus in specie columbe super eum, testimonium illi perhibens quia ueritas est, hoc est uerus Dei Filius, uerus mediator Dei et hominum, uerus humani generis Redemptor ac reconciliator, uere ipse mundus ab omni contagione peccati, uere  sufficiens tollere peccata mundi. Quod etiam ipse Baptista, uiso eiusdem Spiritus aduentu intelligens, ait: Qui me misit baptizare in aqua, ille mihi dixit: Super quem uideris Spiritum descendentem et manentem super eum, hic est qui baptizat in Spiritu sancto. Et ego uidi, et testimonium perhibui, quia hic est Filius Dei . Quia ergo Spiritus Iesum Christum esse ueritatem testatur, ipse se ueritatem cognominat, Baptista illum ueritatem predicat, Filius tonitrui ueritatem euangelizat, taceant blasphemi, qui hunc phantasma esse dogmatizant; pereat de terra memoria eorum qui eum uel Deum uel hominem esse uerum denegant.

Quoniam tres sunt qui testimonium dant in terra, etc. Spiritus dedit testimonium quoniam iehsu est  ueritas, quando super baptizatum descendit. Si enim uerus Dei Filius non esset, nequaquam in eum tanta manifestatione Spiritus sanctus ueniret. Aqua etiam et sanguis dedere testimonium, quoniam iehsu est ueritas, quando de latere eius in cruce mortui manarunt: quod nullatenus fieri posset, si ueram carnis naturam non haberet. Sed et hoc quod ante passionem, cum oraret, factus est sudor eius sicut gutte sanguinis decurrentis in terram , ueritati carnis assumpte testimonium dat. Nec reticendum quod in hoc quoque sanguis et aqua testimonium illi dederunt, quod de latere mortui uiuaciter effluxerunt, quod erat contra naturam corporum mortuorum, atque ob id mysteriis aptum, et testimonio  ueritatis fuit congruum, uidelicet insinuans quia et ipsum Domini corpus melius post mortem esse uicturum resuscitatum in gloria, et ipsa mors illius nobis uitam donaret. Hoc quoque quod sudor eius instar gutte sanguinis decurrebat in terram, testimonium perhibebat illi sacro mysterio quod Ecclesiam totum per orbem suo sanguine lauaret. Tres sunt ergo qui testimonium perhibent ueritati.

Et tres  unum sunt. Indiuidua namque hec manent, nichilque eorum a sui connexione seiungitur, quia nec sine uera credenda est humanitate diuinitas, nec sine uera diuinitate humanitas. Sed et in nobis hec unum sunt, non natura eiusdem substantie, sed eiusdem operatione mysterii. Nam, sicut beatus Ambrosius ait: »Spiritus manentem  renouat, aqua proficit ad lauacrum, sanguis spectat ad pretium.« Spiritus enim nos per adoptionem Dei filios fecit, sacri fontis unda nos abluit, sanguis Domini nos redemit. Alterum ergo inuisibile, alterum uisibile testimonium sacramento consequitur spirituali.

Si testimonium hominis accipimus, testimonium Dei maius est, etc. Magnum est testimonium hominis quod perhibet de Filio Dei, dicens: Dixit Dominus Domino meo: Sede a dextris meis . Et ex persona ipsius Filii: Dominus dixit ad me: Filius meus es tu . Itemque ex persona Patris loquentis de Filio: Ipse inuocabit me, Pater meus es tu, Deus meus et susceptor salutis mee . Pater meus, quia ego Filius Dei. Deus meus, quia ego homo. Susceptor salutis mee, quia ego passurus et  a morte saluandus sum. Et ego  primogenitum ponam illum excelsum pre regibus terre . Magnum hoc testimonium uerum, et omni acceptione dignum hoc. testimonium hominis de Filio Dei, sed multo maius est testimonium Dei, qui testificatus est ipse de Filio suo, cum de celo illum alloquens ait: Tu es Filius meus dilectus, in te complacuit mihi . Magnum est testimonium precursoris, quod de Dei Filio perhibens ait: Ego baptizaui uos aqua, ille uero baptizabit uos Spiritu sancto . Maius est testimonium Patris, quo Spiritum sanctum in eum quo semper erat plenus etiam uisibiliter misit.

Qui credit in Filium Dei, habet testimonium Dei in  se. Qui ita credit in Filium Dei, ut exerceat operando quod credit, habet testimonium Dei in se. Illud utique quia ipse quoque in filiorum Dei numero iure computetur, ipso unico Filio Dei sic suis fidelibus pollicente: Si quis mihi ministrauerit, honorificabit eum Pater meus . Quod si testimonium Dei habere merueris, si Deum testem tue fidei intemerate possederis, quid te hominum infamia, quid etiam persecutio ledit? Si enim Deus pro nobis, quis contra nos?

Qui non credit Filio, mendacem facit eum, etc. Frustra Iudei, frustra heretici Patrem se credere et uenerari putant, quandiu Christum contemnunt, et ei credere renuunt. Qui enim non honorificat Filium, non honorificat Patrem, qui misit illum. Qui  non credunt Filio, qui ait Ego et Pater unum sumus ; et interrogante Caipha, ac dicente, Tu Christus Filius Dei benedicti?  respondit: Ego sum ; sed eum uel non esse Christum, uel non esse Filium Dei, uel non esse similem Patris contendunt, mendacem profecto faciunt Patrem, quia non credunt in testimonio quod testificatus est de Filio suo: in illo uidelicet quod et supra memini: Tu es Filius meus dilectus, in te complacuit mihi ; sed et in illo quod ei imminente hora passionis perhibuit, dum orante illo ac dicente: Pater, saluifica me ex hac hora, sed propterea ueni in hanc horam. Pater, clarifica nomen tuum , respondit, etiam turba audiente de celo, Et clarificaui, et iterum clarificabo , uerum se Deum Patrem esse significans  in celis illius qui ut uerus homo mortem passurus erat in terra.

Et hoc est testimonium, quoniam uitam eternam dedit nobis Deus. Dedit, inquit, uitam eternam nobis. Et ipse qui loquitur, adhuc uitam temporalem et morti obnoxiam agebat in carne. Sed ita dedit nobis uitam eternam, sicut dedit nobis potestatem filios Dei fieri credentibus in nomine eius. Ut enim scias datam esse a Deo potestatem habere uitam eternam, audi prophetam: Quis est homo qui uult uitam, et cupit uidere dies bonos? Cohibe linguam tuam a malo, et labia tua ne loquantur dolum, et cetera usque ad finem psalmi . Dedit ergo nobis uitam eternam, sed adhuc in terra peregrinantibus in spe, quam daturus est in celis ad se peruenientibus in re.

 Et hec uita in Filio eius est. In fide scilicet et confessione nominis eius, in perceptione sacramentorum eius, in obseruatione mandatorum eius. Hinc et ipse ait: Nemo uenit ad Patrem nisi per me . Et Petrus de illo: Neque enim nomen est aliud sub celo datum hominibus, in quo oporteat nos saluos fieri .

Qui habet Filium, habet uitam, etc. Ne parum dicere uideretur uitam esse in Filio, addidit ipsum Filium esse uitam. Quod idem quoque Filius Patrem glorificans ostendit ubi ait: Sicut enim habet Pater uitam in semetipso, sic dedit et Filio uitam habere in semetipso . Qualiter autem eadem uita que Filio est et Patri communis,  etiam credentes illustret, idem Filius alibi ad Patrem orans insinuat: Sicut dedisti ei potestatem, inquit, omnis carnis, ut omne quod dedisti ei det eis uitam eternam. Hec est autem uita eterna, ut cognoscant te solum uerum Deum, et quem misisti Iesum Christum .

Hec scripsi uobis, ut sciatis quoniam uitam habetis eternam, etc. Ut sciatis, inquit, ut certi sitis future uestre beatitudinis, qui creditis in Christo, ut non seducamini per fraudem eorum qui Iesum esse Dei Filium negant, et ideo nichil eis profuturum asseuerant qui in nomine eius crediderunt. Et mira hereticorum uesania, qui totiens per totam hanc Epistolam appellato Dei Filio, ipsi contra, non Filium, sed creaturam Dei, Christum esse confirmant. Quod  nusquam prorsus legunt, nisi dum humanitatis eius mentio celebratur.

Et hec est fiducia quam habemus ad eum, etc. Magnam nobis fiduciam prebet sperandi a Domino bona celestia, quod et in hac uita quidquid salubriter eum petierimus impetramus, iuxta quod etiam ipse in Euangelio credentibus promittit: Dico uobis, inquiens, omnia quecunque orantes petitis, credite quia accipietis, et euenient uobis . Notandum autem quod ita orantes exaudimur a Domino, si ea que ipse iussit petimus. Dicit autem ipse: Primum querite regnum Dei, et iustitiam eius . Unde bene et Ioannes cum dixisset: Quodcunque petierimus, exaudit nos; interposuit: Secundum uoluntatem  eius. Ergo super his tantum plenam nos et indubitabilem iussit exauditionis habere fiduciam, que non nostris commodis, nec solatiis temporalibus, sed Domini congruant uoluntati. Quod etiam in oratione Dominica inserere precipimur: Fiat uoluntas tua , scilicet, non nostra. Si enim et illud Apostoli recordemur: Quoniam quid oremus secundum quod oportet nescimus , intelligimus nos nonnunquam saluti nostre contraria postulare, et commodissime nobis ab eo qui utilitatem nostram rectius quam nos intuetur ea que poscimus denegari. Quod ipsi quoque magistro gentium accidisse non dubium est.

Et scimus quoniam audit nos quidquid petierimus, etc. Multipliciter eadem que premiserat inculcat,  ut nos ad orandum uiuacius excitet. Sed manet obiectio quam posuit, ut secundum uoluntatem petamus nostri Conditoris. Quod bifariam potest accipi, ut scilicet et ea que ipse uult rogemus, et tales ipsi quales esse nos desiderat ad rogandum ueniamus. Quod est habere fidem que per dilectionem operatur , et ante omnia meminisse illius euangelici mandati: Et cum stabitis ad orandum, dimittite si quid habetis aduersus aliquem, ut et Pater uester qui in celis est dimittat uobis peccata uestra .

Qui scit fratrem suum peccare peccatum non ad mortem, etc. Hec et huiusmodi secundum uoluntatem Domini petuntur, que ad fraterne dilectionis officium exspectant. Loquitur autem de quotidianis  leuibusque peccatis, que sicut difficile uitantur, sic etiam facile curantur. Sed quo ordine hec alterutrum petitio sit celebranda pro peccatis, Iacobus insinuat apertius, dicens: Confitemini alterutrum peccata uestra, et orate pro inuicem ut saluemini . Si ergo dictu, uel cogitatu, uel obliuione, uel ignorantia forte deliquisti, uade ad fratrem, confitere illi, postula interuentionem. Si ipse te fragilitatis sue conscium pure confitendo fecerit, et tu eius errata pie intercedendo dilue. Sed hec de leuioribus dicta sint peccatis. Porro si grauius quid admisisti, induc presbyteros Ecclesie, et ad illorum examen castiga te.

Est peccatum ad mortem, etc. Magna hic questio nascitur, quia aperte ostendit beatus Ioannes esse  quosdam fratres pro quibus orare nobis non precipitur, cum Dominus etiam pro persecutoribus nostris orare nos iubeat. Que non aliter solui potest, nisi fateamur esse aliqua peccata in fratribus, que inimicorum persecutione grauiora sint. Peccatum ergo fratris ad mortem est, cum post agnitionem Dei, que per gratiam Domini nostri Iesu Christi data est, quis oppugnat fraternitatem, et aduersus ipsam gratiam, qua reconciliatus est Deo, inuidentie facibus agitatur. Peccatum autem non ad mortem est, si quisquam non amorem a fratre alienauerit; sed officia fraternitati debita per aliquam infirmitatem animi non exhibuerit. Quapropter et Dominus in cruce ait: Pater, ignosce illis, quia nesciunt quid faciunt  . Nondum enim, gratie Spiritus sancti participes effecti, societatem sancte fraternitatis inierant. Et beatus Stephanus orat pro eis a quibus lapidabatur, quia nondum Christo crediderant, neque aduersus illam communem gratiam dimicabant. Et apostolus Paulus propterea, credo, non orat pro Alexandro, quia iam frater erat; et ad mortem, id est, inuidentia fraternitatem oppugnando peccauerat. Pro his autem qui non abruperant amorem, sed timore succubuerant, orat ut eis ignoscatur. Sic enim dicit: Alexander erarius multa mala mihi ostendit, reddet illi Dominus secundum opera eius; quem et tu deuita, ualde enim restitit nostris sermonibus . Deinde subiungit pro quibus orat, ita dicens: In prima mea defensione nemo  mihi adfuit, sed omnes me dereliquerunt; non illis imputetur . Potest autem peccatum usque ad mortem accipi, pro quo rogare quempiam uetat, quia scilicet peccatum quod in hac uita non corrigitur, eius uenia frustra post mortem postulatur. uerum si sequentia diligenter inspicimus, magis superior sensus huius lectionis tenori congruere uidetur. Nam subditur:

Omnis iniquitas peccatum est, etc. Tanta est, inquit, diuersitas peccatorum, ut omne quod ab equitatis ratione discrepat, inter peccata numeretur, quamuis minima peccata iustis sue iustitie meritum nequaquam auferre, uel minuere possint, illa duntaxat sine quibus hanc uitam nullatenus transigere ualent, et item quedam peccata tantum ab omni iustitie  sorte discordent, tanta iniquitate patrentur, ut absque ulla contradictione factorem suum, nisi corrigantur, eternam mergant in penam. De quibus scriptum est: Anima que peccauerit, ipsa morietur . Qua beati Ioannis sententia manifeste repudiatur inepta Stoicorum disputatio, qui dicere ausi sunt contra omnem generis humani sensum, et affirmare, quod omnia peccata sint paria, dicentes nichil distare utrum hominem quis furatus sit, an bouem, an gallinam, quia non animal crimen, sed animus fecerit. Quos Iouinianus secutus est hereticus, astruens nullam nuptiarum et uirginitatis esse distantiam, non abstinentes in aliquo retributionis priuilegio simpliciter epulantibus esse preferendos. Omne itaque quod inique committitur uel cogitatur  ad peccatum referendum est. Sed sunt peccata quedam ad mortem, de qualibus dicit Apostolus: Quoniam qui talia agunt, regnum Dei non consequentur .

Scimus quoniam omnis qui natus est ex Deo, non peccat. Peccatum uidelicet ad mortem. Quod et de omni crimine capitali, e de illo specialiter potest intelligi quo uiolatur fraternitas, sicut et supra exposuimus. Sed et peccatum ad mortem peccatum usque ad tempora mortis protractum diximus recte posse intelligi, quod omnis qui natus est ex Deo non peccat. Denique Dauid rex mortale crimen admisit. Quis enim nesciat adulterium et homicidium mortem mereri perpetuam? Sed tamen Dauid, quia ex  Deo natus est, quia ad filiorum Dei pertinebat societatem, non peccauit usque ad mortem, quia sui reatus ueniam mox penitendo promeruit.

Sed generatio Dei conseruat eum, etc. Gratia Christi qua renati sunt fideles conseruat eos qui secundum propositum uocati sunt sancti, ne peccatum ad mortem committant; et si in quibuslibet pro humane conditionis fragilitate deliquerint, ne ab hoste maligno possint tangi, defendit. Item dicendum, tandiu nos in generatione Dei permanere, quandiu non peccauerimus; imo qui in generatione Dei perseuerant peccare non possunt, neque a maligno contingi. Que enim communicatio lucis ad tenebras, Christi  ad Belial ? Quomodo  dies et nox misceri nequeunt, sic iustitia et iniquitas, peccatum et bona opera, Christus et Antichristus, malignus et generatio Dei.

Scimus quoniam ex Deo nati sumus, etc. Nos ex Deo sumus eius gratia et baptismo regenerati per fidem, et ut in fide perduremus seruati. Mundi uero amatores sunt hosti subiecti, uel nunquam regenerationis unda ab eius soluti dominio, uel post gratiam regenerationis denuo peccando ad eius dominium redacti. Nec solum mundi amatores, sed et illi qui recens editi necdum dignoscentiam boni habent ac mali, propter reatum preuaricationis prime, ad regnum maligni pertinent hostis, nisi per gratiam benigni Conditoris eruantur de potestate tenebrarum,  et transferantur in regnum Filii caritatis ipsius . Unde non ait simpliciter, mundum in maligno positum, sed cum additamento, Et mundus  totus in maligno positus est. Nam sicut beatus Ambrosius ait: »Omnes homines sub peccato nascimur, quorum ipse ortus in uitio est.« Et frustra nititur Pelagius affirmare quod paruuli recens editi non opus habeant gratia baptismatis renasci, quia tam mundi nascantur ab omni sorde peccati, quam fuit mundus in paradiso conditus Adam, nullam scilicet ex illo trahentes originalis culpe maculam, in nullo existentes rei donec propria sponte peccare incipiant. Sed nos, omissis Antichristorum uenenis, que per totam hanc Epistolam ille qui de pectore Domini fonte uite potatus est,  damnat et de Ecclesia expellit, audiamus in clausula uerbum bonum salutis quod nobis eructat. Attendamus opera summi Regis que dicit. Sequitur:

Et scimus quoniam Filius Dei uenit, etc. Quid enim apertius his uerbis? quid dulcius? quid aduersus omnes hereses fortius potuit dici? Christus est uerus Dei Filius. Pater Christi Iesu Domini nostri uerus est Deus. uenit Filius Dei sempiternus temporaliter in mundum, qui erat in mundo, et per quem factus est mundus. Neque aliam ob causam uenit nisi nostre salutis, hoc est, ut daret nobis sensum cognoscere uerum Deum. Nemo enim sine diuina cognitione ad uitam uenire, nemo Deum cognoscere  nisi ipso docente poterat: sicut et ipse dicit: Et nemo nouit Filium nisi Pater, neque Patrem quis nouit nisi Filius, et cui uoluerit Filius reuelare . Subauditur: Et Patrem et Filium. Utrumque enim Filius reuelat, qui, in carne uisibilis apparens, diuinitatis arcana per Euangelium suum modo patefacere dignatus est.

Hic est uerus Deus, et uita eterna. uerum Deum dixerat esse Filium, uerum Deum hunc esse multoties repetit. Hunc dicit esse uitam eternam. Non utique ita sicut nobis uita promittitur eterna, que sic ex tempore nos suscipiat, ut nunquam nobis finem bene uiuendi reponat; sed Filius uita sine initio temporis semper manens, sine termino semper mansura.

 Filioli, custodite uos a simulacris. Qui uerum Deum cognouistis, in quo uitam habetis eternam, custodite uos a doctrinis hereticorum, que perpetuam ducunt ad mortem, quia, more illorum qui simulacra pro Deo faciunt, gloriam incorruptibilis Dei prauis dogmatibus in similitudinem corruptibilium rerum immutant . Custodite uos a philargyria, que est simulacrorum seruitus. Obseruate, ne quas mundi illecebras Conditoris amori preponatis. Nam et hoc inter simulacra reputabitur, quatenus solius ueritatis curam studiumque habentes, in huius uisione mereamini sine fine letari. Mundus enim transit, et concupiscentia eius. Qui autem fecerit uoluntatem Domini, manet in eternum .



IN II EPISTOLAM IOANNIS.


 Senior Electe domine et natis eius, etc. Quidam putant hanc et sequentem epistolam non esse Ioannis apostoli, sed cuiusdam presbyteri Ioannis, cuius sepulcrum usque hodie monstratur in Epheso. Cuius etiam Papias auditor apostolorum, et in Hierapoli episcopus, in opusculis suis sepe meminit. Sed nunc generalis Ecclesie consensus habet quod has quoque Epistolas Ioannes apostolus scripserit, quia reuera multam uerborum et fidei similitudinem cum prima eius Epistola ostendunt, et simili zelo detestantur hereticos. Seniorem autem se dicit Ioannes, uel quia am prouectus erat etate quando  has scripsit Epistolas, uel quia nomen senioris, id est, presbyteri, etiam pontifici propter maturitatem sapientie et grauitatis congruit. Unde et Petrus ait: Seniores ergo qui uobis sunt obsecro consenior et testis Passionum Christi . Senior, inquit, Electe domine et natis eius, quos ego diligo in ueritate, id est, uero amore diligo, illo uidelicet qui secundum Deum est. uel certe quos ideo diligo, quia perseuerantes in ueritate considero.

Et non ego solus, sed et omnes, etc. Quia contra hereticos scribere incipit, quia a fidei ueritate exciderunt, recte omnium qui ueritatem cognouerunt  unam dilectionem in Spiritu sancto esse commemorat, ut unanimitate simul et multitudine catholicorum terreat eos qui ab eorum societate se, cum pauci essent, segregarunt. Reuera enim omnes per orbem catholici unam ueritatis regulam sequuntur; non autem omnes heretici et infideles unanimo errori consentiunt, uerum non minus semet alterutrum quam ipsam ueritatis uiam impugnant.

Propter ueritatem que permanet in uobis, etc. Non aliam, inquit, ob causam te tuosque diligimus, nisi propter ueritatem fidei, que in nobis semper inexpugnabilis perdurat, quia uidelicet eamdem etiam uos inuincibiliter custodire comperimus.

 Sit uobiscum gratia, misericordia, pax a Deo Patre, etc. Quoniam negabant illius temporis heretici, Marcian scilicet et Cerinthus, uerum esse Filium Dei Dominum nostrum Iesum Christum, et ei a natiuitate humana principium dabant, recte Ioannes eum ad confutandos blasphemos, Filium Dei Patris esse commemorat. Gratiam quoque et misericordiam et pacem ab illo sicut et a Deo Patre fidelibus esse dandam testatur, ut eum equalem et ceternum Patri demonstret, eius dona eadem que Patris esse designat, sicut et ipse Dominus de sua et Patris consubstantialitate loquens, ait: Quecunque enim Pater fecerit, hec et Filius facit similiter .

Et nunc rogo te, domina, non tanquam mandatum nouum scribens tibi, etc. Arguit hoc uerbo hereticos,  qui noua dogmata, relictis his que ab apostolis audierant, inducere tentabant, ac per hoc fraterne caritatis federa dissipabant. Dicit ergo se nequaquam nouum mandatum scribere, sed hoc solum hortari, ut antiqua fides in omnibus et caritas illibata permaneat.

Quoniam multi seductores exierunt in mundum, etc. Et de hereticis potest intelligi qui confitentur quidem Iesum Christum incarnatum, sed in aliqua parte fidei eius non recte sentiunt, aut ueram eius carnem, aut ueram animam, aut ueram diuinitatem, aut uerum eius Patrem Deum, aut uerum eius Spiritum  sanctum Deum omnipotentem, aut aliud aliquid quod recta fides confitetur negantes. Potest et de Iudeis accipi, qui omnino Iesum Christum negant, qui Christum in carne necdum uenisse ad salutem mundi deierant, sed ad interitum suum uenturum exspectant Antichristum.

Omnis qui recedit, et non permanet in doctrina, etc. Nota uerborum distantiam, et fidei complectere ueritatem. Non permanentem in doctrina Christi, Deum non habere, permanentem autem in doctrina eius, Filium et Patrem dicit habere, ut ostendat Patrem et Filium unum esse Deum uerum, et coarguat eos mendacii qui Filium uel non esse Deum,  uel posteriorem aut minorem Patre, asseuerant.

Si quis uenit ad uos, et hanc doctrinam non affert, etc. Hec Ioannes de schismaticis siue hereticis detestandis, que uerbis docuit, etiam factis exercuit. Narrat enim de illo auditor eius sanctissimus et martyr fortissimus Polycarpus, Smyrneorum antistes, quod tempore quodam cum apud Ephesum balneas lauandi gratia fuisset ingressus, et uidisset ibi Cerinthum, exsiliret continuo, et discederet non lotus, dicens: »Fugiamus hinc, ne et balnee ipse corruant, in quibus Cerinthus lauat se, ueritatis inimicus.« Idem etiam Polycarpus Marcioni aliquando cum occurrisset, dicenti sibi: »Agnosce nos,« respondit: »Agnosco, agnosco primogenitum Satane.« Tanta tunc apostoli atque eorum discipuli  in religione cautela utebantur, ut ne uerbi quidem communionem cum aliquo eorum qui a ueritate deuiauerant habere paterentur; sicut et Paulus dicit: Hereticum hominem, post primam et secundam correptionem, deuita, sciens quia peruersus est huiusmodi et peccat, cum sit a semetipso damnatus .

Salutant te filii sororis tue Electe. Sicut aduersariis ueritatis aue dicere prohibet, ita e contrario, electos ex persona electorum salutat, ut et infideles detestentur ab omnibus bonis, si forte uel sic corrigi uelint, et fidelium semper ad inuicem pax augescat et caritas.



IN III EPISTOLAM IOANNIS.


 Senior Gaio carissimo, etc. Qui uel qualis fuerit iste Gaius, in processu Epistole monstratur. Quia uidelicet et fidem Christi quam perceperat bonis accumulabat actibus; et si ipse ad predicandum uerbum minime sufficiebat, eos tamen qui predicarent de facultatibus suis sustentare gaudebat. Hunc autem esse Gaium arbitramur, cuius in Epistola ad Romanos Paulus meminit, dicens: Salutat uos Gaius hospes meus et Ecclesie totius . Quia enim hospes et qui suscipit et suscipitur appellari consueuit, erat hospes uniuerse Ecclesie, quia omnes qui ad se ueniebant, et predicatores uidelicet et auditores uerbi, benigne suscipiebat, sicut et huius Epistole sequentia manifeste declarant. Unde et Ioannes eum in ueritate diligit, hoc est, non temporalium  gratia commodorum, sed solo perennium bonorum eum diligere uidetur intuitu. Fuisse autem Gaius Corinthi uidetur, ex eo quod Paulus in illa moratus ciuitate, Epistolam scripsit ad Romanos, quos et ex eius nomine salutat. Sed et in Epistola ad Corinthios, Gaii quasi ciuis Corinthii meminit, dicens: Gratias ago Deo meo, quod neminem uestrum baptizaui, nisi Crispum et Gaium, ne quis dicat quod in nomine meo baptizati estis .

Charissime, de omnibus orationem facio, etc. Hoc  a Domino crebris exopto precibus, ut quod bene agis bene perficias. Et sicut nunc anima tua, id est, interna mentis intentio, prospere agit, id est, proficit in eleemosynarum operibus abundantibus, et benignitate animi dapsilis, et pecuniarum facultate  quas indigentibus largiris, ita semper uirtutibus plenam Domino adiuuante uitam ducere possis.

Maiorem horum non habeo gratiam, etc. Id est, ut eos quos predicando uel baptizando filios Deo genui, cognoscam, ueritatem et recte fidei et bone operationis obseruantes.

Charissime, fideliter facis quidquid operaris in fratres, etc. Fideliter facis, dicit pro eo ut diceret: Sicut uere es fidelis, ita facis, ostendens ex operibus fidem tuam.

Pro nomine enim profecti sunt, nichil accipientes a gentibus. Cum dicit pro nomine, subaudiendum est Domini Iesu Christi. Sic enim loquebantur antiqui. Duabus autem ex causis pro nomine Domini sunt profecti, aut ad predicandum uidelicet nomen eius  propria sponte uenientes, aut propter nominis sancti fidem et confessionem a ciuibus siue a contribulibus suis patria expulsi.

Nos ergo debemus suscipere huiusmodi, etc. Iungit se beatus Ioannes, qui omnia dimiserat propter Christum, persone fidelium diuitum, quatenus eos ita alacriores reddat ad miserendum pauperibus et peregrinis: nec discredendum est illum ueraciter dicere potuisse quod Paulum dixisse legimus: Ipsi scitis quoniam ad ea que mihi opus erant et his qui mecum sunt ministrauerunt manus iste. Omnia ostendi uobis, quia sic laborantes oportet suscipere infirmos, ac meminisse uerbi Domini, sicut dixit: Beatius est magis dare quam accipere . Cooperatores autem eos dicit ueritatis, quia qui spiritualia dona  habentibus, temporalia subsidia tribuit, in ipsis donis spiritualibus cooperator existit. Nam cum pauci sint qui spiritualia dona perceperunt, et multi qui rebus temporalibus abundant, per hoc se diuites uirtutibus pauperum inserunt, dum eisdem sanctis pauperibus de suis diuitiis impartiuntur. Hinc etenim Dominus ait: Qui recipit prophetam in nomine prophete, mercedem prophete accipiet; et qui recipit  iustum in nomine iusti, mercedem iusti accipiet .

Scripsissem forsitan Ecclesie, sed is qui amat primatum gerere in eis, etc. Diotrephes, ut uidetur, erat heresiarcha temporis illius aliquis superbus et insolens, malens noua docendo primatum sibi usurpare scientie, quam antiquis sancte Ecclesie, que Ioannes predicabat, humiliter auscultare mandatis. Unde bene Diotrephes speciose insulsus, siue decor insaniens interpretatur, ut perfidiam cordis etiam nomine signet.

Propter hoc, si uenero, commonebo eius opera. Id est, in omnium notitiam manifestius arguendo producam. Iuxta illud apostoli Pauli: Quid uultis, in uirga ueniam ad uos?

 Que facit, uerbis malignis garriens in nos. Notandum quod linguas detrahentium, sicut nostro uitio non debemus excitare, ne ipsi pereant, ita per suam malitiam excitatas debemus equanimiter tolerare, ut nobis meritum crescat; aliquando autem etiam compescere, ne dum de nobis mala disseminant, eorum qui audire bona poterant, corda innocentium corrumpant. Hinc est quod Ioannes detractoris sui linguam redarguit, ne suam predicationem non audirent qui audire poterant, et in prauis moribus remanerent.

Charissime, noli imitari malum, sed quod bonum est. Quod bonum illum imitari uelit, subdendo aperit, dicens:

Demetrio testimonium redditur ab omnibus. Quia  uidelicet ipse susciperet infirmos, et egentes pro ueritate sustentaret. Hunc ergo Gaio imitandum proponit, ut similiter omnium laude possit et ipse dignus existere.

Pax tibi. Salutant te amici, etc. Amicis gratiam pacis mandat, et salutis, ut per hec Diotrephen ceterosque ueritatis inimicos, a salute et pace uestra monstret extraneos.



IN EPISTOLAM IUDAE.


 Iudas, Iesu Christi seruus, etc. Iudas apostolus, quem in Euangelio Mattheus et Marcus Thaddeum appellant, scribit contra eosdem fidei corruptores, quos et Petrus et Ioannes in suis damnant Epistolis.

Charissimi, omnem sollicitudinem faciens scribendi  uobis, etc. De communi eorum salute dicit, de illa salute que ipsi et illis erat communis. Omnium namque electorum una et communis est salus, fides, et dilectio Christi.

Deprecans supercertari semel tradite sanctis fidei. Deprecans non aliam fidem discere quam eam que semel tradita est uobis ab apostolis, sed pro hac certari semper usque ad mortem.

Subintroierunt enim quidam homines, etc. In hoc iudicium dicit, in hanc damnationem, quam impii faciendo merentur. Unde Dominus dicit: Et procedent qui bona fecerunt in resurrectionem uite; qui uero mala egerunt, in resurrectionem iudicii , id est, damnationis.

 Domini nostri gratiam transferentes in luxuriam. Domini nostri gratia molliuit duritiam legis, quia cum illa diceret, Si quis hec uel illa fecerit, lapidibus obruatur; si quis hec uel illa fecerit, flammis comburatur; Dominus, laxata districtione legis, dedit  per Euangelii gratiam licentiam purgandi scelera commissa per penitentiam et eleemosyne fructus. Sed hanc eius gratiam transferunt in luxuriam, qui nunc tanto licentius ac liberius peccant, quanto minus se uident statim asperitate legis de admissis facinoribus examinari.

Et solum Dominatorem et Dominum nostrum Iesum Christum negantes. Solus Dominator est Dominus noster iehsu Christus cum Patre et Spiritu sancto, sicut solus Dominator est Pater cum Filio et Spiritu sancto; sicut et solus Dominator est Spiritus sanctus cum Patre et Filio. Sola Dominatrix est tota ipsa Trinitas, Pater et Filius et Spiritus sanctus. Quamcunque  enim in eadem sancta et indiuidua Trinitate personam nomines, solus Deus est. Et cum totam simul Trinitatem nominas, solum uerum Deum nominas. Unde recte intelligendum quia quicunque heretici Patrem Christi uerum Deum bonum et iustum esse denegant, solum Dominatorem et Dominum nostrum negant. Quicunque Iesum Christum uerum esse Filium Dei negant, et hi utique solum Dominatorem et Dominum nostrum negant. Quicunque Spiritus sancti potentie derogant, etiam hi solius Dominatoris et Domini nostri maiestati contradicunt: quia nimirum idem Pater et Filius et Spiritus sanctus, solus Dominator et Dominus noster est.

Commonere autem uos uolo, scientes semel omnia.  Omnia uidelicet arcana fidei scientes, et non opus habentes recentia quasi sanctiora a nouis audire magistris.

Quoniam iehsu populum de terra Aegypti saluans, etc. Iesum non filium Naue, sed Dominum nostrum dicit, ostendens primum quia non ipse a partu sancte uirginis, ut heretici affirmant, principium habuit, sed iuxta mysterium sui nominis ad saluationem credentium Deus eternus exstitit; deinde insinuans quod ita credentes saluat propitius, ut etiam iustus damnet incredulos. Ita enim clamantes ad se de afflictione Aegyptia primo saluauit humiles, ut secundo murmurantes contra se in eremo prosterneret superbos. Quod ideo inculcat, ut etiam nunc meminerimus  illum sic per aquas baptismi, quod Rubrum mare signabat, saluare credentes, ut etiam post baptisma humilem in nobis requirat uitam, atque a uitiorum sorde secretam, qualem merito eremi secreta conuersio designabat. Quam profecto uitam, si quis uel a fide deuiando uel male agendo uiolauerit, quasi reuersus corde in Aegyptum, non ad promissam regni patriam peruenire, sed inter impios merebitur interire. Aliter: Secundo eos qui non crediderunt perdidit, quia iustus iudex nonnullos culpis exigentibus, et nunc et postmodum percutit. Solos quippe pena a supplicio liberat, quos immutat. Nam quos presentia mala non corrigunt, ad sequentia perducunt.

Angelos uero qui non seruauerunt suum principatum, etc. Et in hac sententia, sicut in precedente, primo  reminiscendum, quod iehsu Dominus noster preuaricatores angelos puniuit. Qui enim homo in fine seculorum de uirgine natus, Iesu nomen angelo dictante, accepit, ipse ante omnia secula natus ex Patre Deus, omnem creaturam cum Patre, ut uoluit, disposuit, et a principio superbientes angelos ita sub caligine eris huius damnauit, ut eosdem in die iudicii grauiores reseruaret ad penas. Et ideo iure sunt damnandi qui Christum Iesum non Deum uerum, sed hominem fuisse tantum, et de utroque sexu progenitum contendunt. Deinde inferendum quod qui angelis peccantibus non pepercit, nec hominibus parcet superbientibus; sed et hos quoque, cum suum principatum non seruauerint, illum uidelicet quo per gratiam adoptionis filii Dei effecti sunt, sed dereliquerint  suum domicilium, id est Ecclesie unitatem, in qua Deo renati sunt, uel certe sedes regni celestis, quas accepturi erant, si fidem seruarent, et ante iudicium grauiter, et grauius in iudicio uniuersali damnabit.

Sicut Sodoma et Gomorrha, et finitime ciuitates, etc. Quia dederat exemplum damnationis in eos qui solum Dominatorem et Dominum nostrum Iesum Christum negant, commemorato interitu uel populi murmurantis et infidelis in deserto, uel erigentium se contra auctorem nequam angelorum, ita dat exemplum pene illorum qui Domini nostri Iesu Christi gratiam transferunt in luxuriam, commemorans incendium Sodomorum.

Similiter et ii carnem quidem maculant, etc. Subaudiendum  est, et hi damnandi sunt sicut Sodomite, qui carnem maculauerunt, sicut populus non credens qui maiestatem diuine potentie blasphemabat, sicut angeli qui dominationem sui Creatoris spernebant.

Cum Michel archangelus cum diabolo disputans, etc. De quibus Scripturis Iudas testimonium hoc assumpserit, non facile patet. Sed tamen sciendum quia simile his aliquid in Zacaria propheta reperimus. Ipse enim dicit: Quia ostendit mihi Dominus Iesum sacerdotem magnum stantem coram angelo Domini, et Satan stabat a dextris eius ut aduersaretur ei. Et dixit Dominus ad Satan: Increpet Dominus in te, Satan, et increpet Dominus in te, qui elegit Ierusalem . Sed hoc in loco facillime intelligitur quod  iehsu sacerdos desiderabat populum Isrel de captiuitate Babylonie liberari, atque ad patriam terram redire. Resistebat autem illi Satanas, nolens Dei populum liberari, sed magis hostibus et gentibus mancipari; ideoque illum angelus qui populi adiutor erat, increpabat, atque ab iniuria eiusdem populi remouebat. Sed quando de Moysi corpore contentionem cum diabolo Michel habuerit, incertum habemus. Attamen non desunt qui dicant eumdem Dei populum Moysi corpus appellatum, eo quod ipse Moyses illius populi portio fuerit; ideoque Iudas, quod de populo factum legerat, recte de Moysi corpore factum dicere possit. Sed ubicunque et quandocunque hec altercatio facta angeli cum diabolo fuerit,  diligenter intuendum, quia si Michel archangelus diabolo sibi aduersanti blasphemiam dicere noluit, sed modesto illum sermone cercuit, quanto magis hominibus omnis blasphemia cauenda est, et maxime ne maiestatem Creatoris uerbo indisciplinato offendant.

ue illis qui in uia Cain abierunt, etc. uia Cain abeunt, qui propter inuidiam meliorum nomen sibi doctorum quo honorificentur assumunt. Et errore Balaam effusi sunt, qui pro amore terrestrium commodorum, ueritatem quam ipsi norunt impugnant. Contradictione Core, qui uiuus ad inferna descendit, intereunt, quicunque appetitu indebiti primatus sese ab unitate sancte Ecclesie secernunt, scientesque et preuidentes quantum mali gerant, ad scelerum  tamen tartara descendunt. Et quidem Cain de fratricidio cogitantem Dominus corripuit, sed eum inuidia saluari non sinit. Balaam autem aduersus Dei populum iter agentem Dominus uetuit, sed amor pecunie, ne obtemperaret, obstitit. Core superbientem Moyses Domino in se loquente lenire curauit; sed eum elatio, qua feruebat, insanabilem reddidit. Sic profecto, sic faciunt heretici, qui ad increpationem sancte Ecclesie emendari despiciunt; quin potius fratres gladio male doctrine, sicut Cain, interficere, malo consilio decipere sicut Balaam, contra doctores catholicos erigere sicut Core, ad suam ipsorum perditionem, contendunt.

Hi sunt in epulis suis macule, etc. Maculatus est, qui peccat: macula est ipsum scelus quod operatorem  suum contaminat. Et ideo hereticos quos arguit, maculas appellat; quia non solum in commessationibus et ebrietatibus suis siue carnalibus seu spiritualibus pereunt ipsi, sed et alios perdunt et inquinant.

Nubes sine aqua, etc. Nubes sunt sancti predicatores, qui, conuersationem habentes in celis, miraculis coruscant, et pluunt sermonibus. De quibus Deo dicitur: Et ueritas tua usque ad nubes. Sed nubes sunt sine aqua heretici, qui posuerunt in celum os suum per uerba superbie; sed aqua sapientie audientium corda non irrigant, qui a uentis circumferuntur, quasi ad suggestionem spirituum inuisibilium, in diuersos uitiorum raptantur errores.

 Arbores autumnales, infructuose, bis mortue, eradicate. Mortua est arbor, que non facit fructum bonum; que uero etiam mali operis fructum protulit, bis mortua arbor appellatur. Et si ille qui boni operis fructum ferre noluit, pro sua sterilitate dicitur excidendus, et in ignem mittendus; quid putas illum mereri penarum, qui uel peruerse agendo, uel alios peruertendo pessimos fructus attulit? Nec mirum, si infructuose et bis mortue dicantur esse arbores, que eradicate esse probantur. De sanctis enim dicitur: In caritate radicati, et fundati . Qui uero a caritatis soliditate se eradicare non timent, merito si quid boni fructus habere uidentur, admittunt. Merito tales autumnalibus arboribus comparantur, ut desperata eorum salus ostendatur.  Autumni enim tempore non solum poma nulla nasci; sed etiam ea que nata erant matura solent decidere. Cui uidelicet tempori assimilantur hi qui et fructus fidei ferre ipsi negligunt, et ea que fideles quoslibet facere bona conspiciunt exstirpare atque in caduca student negotia conuertere.

Fluctus feri maris despumantes suas confusiones. Fluctus feri maris sunt peruersi doctores, qui et in semetipsis inquieti semper, tumidi, tenebrosi et amari sunt, et pacem Ecclesie quasi stabilitatem firmitatemque obicum semper impugnare non cessant. Sed tales recte dicuntur despumantes suas confusiones, quia, instar tumentium undarum, quanto altius se superbientes attollunt, tanto amplius confusi,  quasi in spumas leuissimas dissoluuntur et pereunt.

Sidera errantia, quibus procella tenebrarum in eternum seruata est. Sidera errantia, que sunt septem, nunquam in eodem loco ubi pridie fecerant, ortum uel occasum faciunt; sed modo ad infima zone brumalis descendunt, modo ad alta zone solstitialis ascendunt, modo mediam zone equinoctialis lineam repetunt. Sic nimirum, sic sunt heretici, qui lucem ueritatis promittentes nunquam in eodem statu docendi perdurant; sed modo sic, modo sic, doctrinam suam informantes, ipsi utique quam sit contemnenda lucis ostentatio quam pollicentur insinuant. Et quidem inter planetas, id est errantia sidera, notissima sunt, luna, lucifer, qui et uesper. Que nonnunquam in bono accipiuntur, cum sol Dominus, luna Ecclesia  est, lucifer Ioannes Baptista, qui Dominum in carne nasciturum nascendo, et testimonium lucis ei prebendo, precessit. Sed et in malo legimus solem, dicente Domino de seminibus iactis in petrosa: Sole autem orto, statim aruerunt . Quod exponens ipse subiungit: Persecutione autem orta propter uerbum continuo scandalizantur . Solis ergo ardor, feruorem persecutionis indicat. Lunam in malo legimus: Stultus ut luna mutatur . Luciferum in malo: Quomodo cecidisti de celo, Lucifer ? Quod non solum de primo diaboli casu, sed de membris quoque eius que per heresim de Ecclesia ruunt, intelligi potest. uesperum in malo: Et uesperum super filios terre consurgere facis . Quia et Antichristus et ministri eius, quamuis  se transfigurent uelut angelos lucis, non tamen diuine luci testimonium perhibent, sicut lucifer soli; sed magis opera tenebrarum suis sequacibus ostendunt; instar stelle que uesper dicitur, que in Occidente uespertina apparens secuture noctis precursor existit. Sidera, inquit, errantia, quibus procella tenebrarum in eternum seruata est. Recte enim in tenebras tormentorum mittentur eternas, qui in Ecclesiam Dei sub nomine lucis tenebras inducebant errorum. Merito procella percellentur suppliciorum, qui in similitudinem tempestatum marinarum, pacem fidelium turbabant.

Prophetauit autem et de his septimus ab Adam, Enoch, etc. Non contra omnes eos homines dicit,  sed contra omnes impios, neminem illorum relinquens impunitum. De quibus subditur:

Et arguere omnes impios. Septimum sane ab Adam dicit esse Enoch, qui hec prophetauit, ut confirmet exemplo quod superius ait: Quia iam olim prescripti fuerant in tale iudicium impii homines, qui suo tempore subintroierunt ad subuertendam fidem piorum.

Et arguere  omnes impios de omnibus operibus impietatis eorum, etc. uera quidem est hec sententia, quia Dominus in iudicio ueniens impios, non solum de operibus, uerum etiam de uerbis arguet, et iudicabit iniquos; attamen sciendum quia liber Enoch, de quo illam assumpsit, inter apocryphas Scripturas ab Ecclesia deputatur, non quia dicta tanti patriarche abiici ullatenus possint, aut  falsa debeant estimari, sed quia liber ille qui sub nomine eius offertur, non uere ab illo scriptus, sed sub titulo nominis eius ab alio quodam editus uidetur. Si enim uere eius esset, non esset fidei sane contrarius. Nunc autem quia multa incredibilia continet, in quibus illud est de gigantibus, quod non habuerint homines patres, sed angelos, merito doctis claret non esse uiri ueracis scripta que mendacio sordent. Unde et hec eadem Iude Epistola, quia de apocrypho libro testimonium habet, primis temporibus a plerisque reiiciebatur. Tamen auctoritate iam et uetustate et usu meruit ut inter sanctas Scripturas computetur, maxime quia tale testimonium de apocrypho Iudas assumpsit, quod non apocryphum ac dubium, sed uere lucis lucida esset ueritate conspicuum.

 Hi sunt murmuratores, querulosi, etc. Tanto amplius quisque murmurat, et queritur de presentibus Ecclesie laboribus, quanto minus in se desideria carnis exstinxit. At contra sanctus Daniel et ceteri celestium desideriorum uiri, quantum obnixe superna sola desiderant, tantum contemptius transitoria cuncta que uidentur aduersa despiciunt.

Hi sunt qui segregant semetipsos, etc. Ideo semetipsos reprobi segregant a sorte iustorum, ideo sunt animales, id est, proprias anime sue concupiscentias sequentes, quoniam Spiritum unitatis quo Ecclesia congregatur, quo spiritualis efficitur, habere non meruerunt. Ideo diffluunt, quia coagulum non habent caritatis.

uos autem, karissimi, superedificantes uosmetipsos  sanctissime uestre fidei, etc. In Spiritu sancto oramus, quando inspiratione diuina compuncti supernum petimus auxilium, ad percipienda bona que ex nobis ipsis habere nequimus. Ita ergo nos admonet beatus Iudas superedificare nosmetipsos super fundamentum sancte fidei, ita nos ad domus Dei, que est Ecclesia, lapides uiuos adiungere, ita nos in dilectione Dei seruare precepit, ut nunquam de nostris uiribus presumamus, sed in diuine tuitionis adiutorium speremus, ne quis iuxta dogma Pelagii  a seipso saluari posse pronuntiet, sed omnes Spiritus sancti in nos petamus aduentum, quo inspirati ardentius orare ualeamus, ne forte cum his qui Spiritum non habent, ideoque animales perseuerant, a sancte Ecclesie societate segregemur.

Et hos quidem arguite iudicatos, illos uero saluate de igne rapientes, etc. Quod ait in timore ad cuncta tria que proposuerat iungendum est. Quia et apostatas quisquis arguit ac damnabiles ostendit, in timore debet agere, ne forte sibi suisue quos diligit aliquid tale contingat. Et qui de incendio uitiorum alterum castigans eripuit, considerare se debet, ne et ipse tentetur. Et qui penitenti miseretur proximo, etiam illum necesse est hoc circumspecte agere, ne forte plus iusto uel seuerus existat uel pius.

 Odientes et eam que carnalis est maculatum tunicam. Carnalem tunicam corpus nostrum dicit. Non autem corpus nostrum odisse debemus, sed maculatum hoc omnimodis debemus odisse, et quantum ualemus agere, ut hoc immaculatum reddamus, ut de carnali spirituale mereatur effici. Quod quia non nostri arbitrii potestate, sed Dei gratia perficiendum est, recte subiungitur:

Ei autem qui potens est conseruare uos sine peccato, etc. Bene hic dicit in exsultatione nos constituendos ante conspectum glorie Dei, quos superius admonebat in timore Deo seruire. Quia quanto magis trepidi de actibus nostris in presenti fuerimus, tanto amplius in futuro de percepta mercede letabimur.

Soli Deo Saluatori nostro per Iesum Christum Dominum  nostrum gloria et magnificentia. Hec clausula et Patri et Filio cequalem et ceternam per omnia et ante omnia secula, gloriam refert, ac regnum. Et eorum quoque qui minorem aut posteriorem Patre Filium credunt coarguit errorem, cum dicit Deo Patri gloriam, magnificentiam, imperium et potestatem, esse per Iesum Christum Dominum notrum. Et hoc non ab initio temporis alicuius, sed ante omne seculum, et nunc et in omnia secula seculorum. Amen.





EXPLANATIO APOCALYPSIS. 



EPISTOLA AD EUSEBIUM.


 DILECTISSIMO FRATRI EUSEBIO, BEDA SALUTEM.

Apocalypsis sancti Ioannis, in qua bella et incendia intestina Ecclesie sue Deus uerbis figurisque reuelare dignatus est, septem mihi  uidetur esse diuisa periochis.

In quarum prima, post prefationem copiosam, ad roborandam fidem fragilium, ac Domini passiones, et posteriores glorias enumeratas, similem Filio hominis Ecclesia cernit indutum; qui, commemoratis his que specialiter in septem Asie gesta uel gerenda sint Ecclesiis, generales totius Ecclesie luctas describit et palmas. Ubi sexto loco consulte  subiiciendos Ecclesie Iudeos, et tentationem orbis uniuersi futuram, seque promisit cito esse uenturum; septimo autem, tepidam ponit Laodiceam. Filius enim hominis ueniens, putas inueniet fidem in terra ?

In secunda autem periocha, descriptis in sede Dei quatuor animalibus et uiginti quatuor senioribus, Agnum uidet apertis septem libri signati sigillis, conflictus et triumphos Ecclesie reserare futuros. Ubi iuxta consuetudinem libri istius, usque ad sextum numerum ordinem custodit, et pretermisso septimo, recapitulat, ac duas narrationes,  quasi ordinem secutus, septimo concludit. Sed et ipsa recapitulatio, pro locis intelligenda est: aliquando enim ab origine passionis, aliquando a medio tempore, aliquando de sola ipsa nouissima pressura, aut non multo ante dicturus recapitulat. Illud tamen fixum seruat, ut a sexto recapitulet.

Tertia uero periocha, sub specie septem angelorum tuba canentium, uarios Ecclesie describit euentus.

Quarta, sub figura mulieris parturientis, et draconis eam persequentis, eiusdem Ecclesie labores et uictorias aperit; et utrique militie premia digna rependit. Ubi septem quoque angelorum dicta commemorantur, et facta, etsi non pariter, ut supra. Hunc enim mystica solertia numerum pene ubique seruat, cum et moris sit eiusdem Ioannis, in Euangeliis  quoque et Epistolis, nichil tepide et breuiter dicere.

Quinta autem periocha per septem angelos, septem plagis nouissimis terram perfudit.

Sexta, damnationem meretricis magne, id est, impie ciuitatis.

Septima, ornatum uxoris Agni, sancte uidelicet Ierusalem de celo a Deo descendentis ostendit.

Septem quoque regulas Tychonii, uiri inter suos eruditissimi, quibus ad intelligendas Scripturas studiosi plurimum adiuuantur, breuiter commemorandas putaui. Harum prima de Domino et eius corpore est, quando a capite ad corpus, uel a corpore transitur ad caput, et tamen ab una eademque persona non receditur. Una enim persona loquitur dicens:  Sicut sponso imposuit mihi mitram, et sicut sponsam ornauit me ornamento; et tamen quid horum capiti, quid corpori, id est, quid Christo, quid Ecclesie conueniat, utique intelligendum est.

Secunda est de corpore Domini bipertito, uel potius de Domini corpore uero atque simulato, ut sancto Augustino magis appellari placuit. Dicit enim Ecclesia: Fusca sum et speciosa, ut tabernacula Cedar, et ut pellis Salomonis . Non enim ait: Fusca fui et speciosa sum; sed utrumque se esse dixit, propter communionem sacramentorum, et propter temporaneam commistionem intra una retia piscium bonorum et malorum. Tabernacula quippe Cedar ad Ismelem pertinent, quia non erit heres cum filio libere.

 Tertia de promissis et lege, que alio modo de spiritu et littera, uel de gratia et mandato potest appellari. Hec sancto Augustino magna questio magis quam regula que soluendis est questionibus adhibenda uidetur. Ipsa est enim quam non intelligentes Pelagiani, uel condiderunt suam heresim, uel auxerunt.

Quarta est de specie et genere. Species enim pars est. Genus autem totum, cuius ea pars est. Sicut unaqueque ciuitas pars est totius prouincie, et unaqueque prouincia pars est totius orbis. Unde et in notitiam uulgi uerba ista uenerunt, ut etiam idiote intelligant quid specialiter quid generaliter in quocunque precepto imperiali sit constitutum. Fit hoc etiam de hominibus, sicut ea que de Salomone  dicuntur excedunt eius modum, et potius ad Christum et Ecclesiam, cuius ille pars est, relata clarescunt. Nec species semper exceditur. Sepe enim talia dicuntur, que uel ei quoque, uel ei fortasse tantummodo apertissime congruant. Sed cum a specie transitur ad genus, quasi adhuc de specie loquente Scriptura, ibi uigilare debet lectoris intentio.

Quintam ponit regulam, quam de temporibus nuncupat. Potest autem  etiam de numeris appellari. Hanc tropo synecdoche uel legitimis numeris uigere dicit. Tropos synecdoche est aut a parte totum, aut a toto partem. Quo locutionis modo etiam illa de resurrectione Christi soluitur questio; pars enim nouissima diei quo passus est, nisi pro tota die accipiatur, id est, adiuncta etiam nocte preterita;  et nox in cuius parte ultima resurrexit, nisi totus dies accipiatur, adiuncto scilicet illucescente die Dominico, non possunt esse tres dies et tres noctes, quibus se in corde terre predixit futurum. Legitimos autem numeros dicit, quos eminentius diuina Scriptura commendat, sicut septenarium, uel denarium, uel duodenarium, quibus plerumque uel uniuersitas temporis, uel rei alicuius perfectio designatur. Sicut: Septies in die laudem dixi tibi , nichil est aliud, quam semper laus eius in ore meo . Tantumdem autem ualent, et cum multiplicantur siue per denarium, sicut septuaginta et septingenti; unde possunt et septuaginta anni Ieremie pro uniuerso tempore, spiritualiter accipi, quo est apud alienos Ecclesia, siue per seipsos,  sicut decem per decem centum, sicut duodecim per duodecim centum quadraginta quatuor, quo numero significatur uniuersitas sanctorum in Apocalypsi.

Sextam regulam Tychonius recapitulationem uocat. Sic enim dicuntur in Scripturis quedam, quasi sequantur in ordine temporis, uel rerum continuatione narrentur, cum ad priora que pretermissa sunt latenter narratio reuocetur. Sicut in Genesi quod dicitur: Isti filii Ne in tribubus et linguis suis. Ab his diuise sunt insule gentium super terram . Et statim: Erat autem omnis terra labii unius et sermonum eorumdem . Ita dictum uidetur, tanquam eo iam tempore quo dispersi fuerunt una fuerit omnibus lingua, cum potius recapitulando latenter adiungeret:  Qualiter sint lingue diuise.

Septima eiusdem regula est de diabolo et eius corpore. Aliquando enim in diabolum dicitur quod non in ipso, sed in eius corpore possit agnosci, sicut Dominus beato Iob, eiusdem hostis fraudes et uires exponens, inter alia dicit: Nunquid ad te preces multiplicabit, aut loquetur tibi mollia? Non enim ipse diabolus legitur uspiam penitentiam acturus, sed corpus ipsius quod damnatum in fine dicturum sit: Domine, Domine, aperi nobis . Has ergo regulas non in Apocalypsi tantum, id est, in Reuelatione sancti Ioannis apostoli, quam idem Tychonius et uiuaciter intellexit, et ueridice satisque catholice disseruit, preter ea duntaxat loca in quibus, sue  partis, id est, Donatistarum, schisma defendere nisus, persecutiones quas ipsi a religioso ualentiniano principe, uidelicet, ut heretici pertulerunt, Ecclesiis eorum et plebibus, domibusque et possessionibus sub catholicorum manum contraditis, et sacerdotibus exsilio retrusis, deflet, et martyria uocans, has in eadem gloriatur Apocalypsi fuisse predictas; uerum in omni quoque Scriptura canonica, et precipue prophetica, easdem uigere regulas, quisquis uigilanter intenderit, inueniet. Cuius quidem auctoris et nos in hoc opere sensum secuti, nonnulla que extrinsecus posuit, breuiandi causa omisimus; plura uero que illi utpote uiro ingenioso, et qui, sicut de eo dictum est, ueluti rosa in spinis effloruit, aperta, nec quesitu digna, uidebantur, quantum uel magistrorum  traditione, uel memoria lectionis, uel etiam captu nostri sensus, attingere potuimus, superadiicere curauimus. Nam et hoc in preceptis habemus,  ut percepta talenta cum usuris referamus ad Dominum. Cumque opus memoratum in tres libellos releuande mentis gratia findi placuisset, nescio quo enim modo, ut beatus Augustinus ait, »ita libri termino reficitur lectoris intentio, sicut labor uiatoris hospitio,« nichilominus tamen ut facilior querentibus inuentio redderetur, eadem capitulorum intemerata series, iuxta quod in ipso libello quondam prepositis breuibus distinxeram, per omnia uidebatur esse seruanda. Nostre siquidem, id est, Anglorum, gentis inertie consulendum ratus, que et non dudum, id est, temporibus beati Gregorii pape, semen accepit fidei, et idem quantum ad lectionem tepide satis excoluit, non solum dilucidare sensus, uerum sententias quoque stringere, disposui. Nam  ei aperta magis breuitas quam disputatio prolixa memorie solet infigi. Opto in Christo ualeas, dilectissime frater, Bedeque tui semper memor esse digneris.



EPIGRAMMA DE BEATO IOANNE ET EIUS APOCALYPSI.


 Exsul ab humano dum pellitur orbe Ioannes
   Et uetitus Coici est cernere regna soli,
Intrat ouans celi Domino dilectus in aulam
   Regis et altithroni gaudet adesse choris.
Hic ubi subiectum sacra lumina uertit in orbem,
   Currere fluctiuagas cernit ubique rates,
Et Babel ac Solymam mistis confligere castris,
   Hinc atque hinc uicibus tela fugamque capi.
Sed mitem sequitur miles qui candidus agnum,
   Cum duce percipiat regna beata poli.
Squameus est anguis, per Tartara ceca maniplos
    Submergit flammis, peste fameque suos.
Huius que facies studiumue ordoue duelli,
   Ars que, queue phalanx, palma uel arma forent,
Pandere dum cuperem, ueterum sata lata peragrans
   Excerpsi campis germina pauca sacris,
Copia ne potior generet fastidia mensis,
   Conuiuam aut tenuem tanta parare uetet.
Nostra tuis ergo sapiant si fercula labris,
   Regnanti laudes da super astra Deo.
Sin alias, animos tamen amplexatus amicos,
   Que cano corripiens, pumice frange, rogo.



LIBER PRIMUS.



CAPUT PRIMUM.


Apocalypsis Iesu Christi, quam dedit illi, etc. Fundata per apostolos Ecclesia, quali uel cursu dilatanda, uel fine perficienda esset, ad roborandos contra mundi aduersa fidei predicatores oportuit reuelari. Cuius reuelationem mysterii Ioannes, more suo, Filii gloriam ad Patrem referens, Iesum Christum a Deo percepisse testatur.

Que oportet fieri cito. Id est, que in presenti tempore sunt Ecclesie uentura.

Et significauit. Mysticis eamdem Apocalypsim dictis innexuit, ne cunctis manifesta uilesceret.

Mittens per angelum suum. Angelus enim Ioanni in figura Christi usus est, sicut in sequentibus manifestius apparebit.

 Seruo suo Ioanni. Ut per Ioannem, qui, singularis priuilegio castitatis, hec pre ceteris cernere promeruit eadem omnibus suis palam faceret seruis.

Qui testimonium perhibuit uerbo Dei, et testimonium Iesu, etc. Ne de persona Ioannis dubites, ipse est qui uerbo Dei eterno et eidem incarnato, sicut uidit, testimonium perhibuit, dicens: Cuius gloriam uidimus, gloriam quasi Unigeniti a Patre .

 Beatus qui legit, etc. Ideo doctores et auditores beati sunt, quia uerbum Dei seruantibus tempus breue laboris gaudia sequuntur eterna.

Ioannes septem, etc. Per has septem Ecclesias omni Ecclesie scribit. Solet enim uniuersitas septenario numero designari, quod septem diebus cunctum hoc seculi tempus euoluatur.

Gratia uobis, etc. Gratiam nobis optat et pacem a Deo Patre eterno, et a Spiritu septiformi, et a Iesu Christo, qui in homine suscepto testimonium perhibuit Patri. Filium tertio loco nominat, de quo erat plura locuturus. Nominat et nouissime, quod ipse primus et nouissimus, quia iam nominauerat illum in Patre dicendo, qui uenturus est.

Primogenitus mortuorum, etc. Hoc est quod Apostolus  ait: uidimus Iesum Christum propter passionem mortis gloria et honore coronatum. Et alibi, contumeliam crucis exponens, adiecit: Propter quod et Deus illum exaltauit, et donauit illi nomen quod est super omne nomen.

Et fecit nos regnum, etc. Quia Rex regum et Sacerdos celestis se offerendo pro nobis nos suo corpori adunauit, nemo sanctorum est qui spiritualiter  sacerdotii officio careat, cum sit membrum eterni sacerdotis.

Ecce uenit cum nubibus, etc. Qui iudicandus primo uenit occultus, tunc iudicaturus ueniet manifestus. Hec ideo commemorat, ut ad tolerantiam passionum confirmet Ecclesiam, nunc ab hostibus oppressam, tunc cum Christo regnaturam.

Et qui eum pugnauerunt, etc. In eadem illum forma uidentes iudicem potentem, in qua uelut minimum iudicauerunt, sera semetipsos penitentia lamentabunt.

Etiam Amen. Quod nouit certissime Deo reuelante futurum, interponens Amen, firmat sine dubitatione uenturum.

Ego sum et , initium et finis, etc. Initium, quem  nullus precedit; finis, cui nullus in regno succedit.

Qui est, et qui erat, etc. Hoc idem dixerat de Patre. Deus enim Pater et uenit et uenturus est in Filio.

Ego Ioannes, etc. Personam, locum, tempus, causamque uisionis insinuat. Quam se etiam in Spiritu uidisse testatur, ne a carnali phantasmate putaretur illusus.

Fuit in insula, etc. Historia nota est, Ioannem a Domitiano Cesare propter euangelium in hanc insulam relegatum, cui tunc congrue secreta datum est celi penetrare, cum certa terrarum spatia negabatur excedere.

Fui in spiritu in Dominica die. Congruum quoque spirituali uisioni tempus indicat. Solet enim Scriptura  terminos causarum, sicut sepe loci, uel corporis uel eris, sic etiam temporis exprimere statutos. Abraham quippe angeli meridie, Sodomam uespere uisitant. Adam post meridiem ad uocem Domini deambulantis expauit. Et Salomon nocte sapientiam, non seruaturus, accepit.

Et audiui post me, etc. uoce prius admonetur, ut ad uisionem conuertat intuitum.

Et mitte septem Ecclesiis, etc. Non his tantum locis fuit tunc Christi Ecclesia, sed in septenario numero omnis plenitudo consistit. Asia que interpretatur eleuatio, superbam mundi altitudinem, in quo peregrinatur Ecclesia, designat; et, ut diuini mysterii mos est, in specie genus conuenit. Nam et Apostolus Paulus septem scribit Ecclesiis; non tamen iisdem  quibus et Ioannes. Et licet ista septem loca figura sint totius Ecclesie septiformis, tamen gesta sunt in his specialiter que increpat aut laudat.

Et conuersus, etc. Pulchre hic forma describitur Ecclesie, lumen amoris diuini in pectoris casti fulgore preferentis. Iuxta hoc quod Dominus ait: Sint lumbi uestri precincti, et lucerne ardentes . Cuius interius exteriusque perfectionem per duas septenarii numeri partes designat, dum in ea singuli quatuor corporis qualitatibus consistentes Dominum Deum suum ex toto corde, tota anima, totaque uirtute, diligunt.

Et in medio septem candelabrorum similem Filio hominis. Similem Filio hominis dicit, cum morte  deuicta ascendisset in celum. Etsi enim noueramus Christum secundum carnem, sed iam nunc non nouimus. Bene autem, IN MEDIO. Omnes enim, inquit, qui in circuitu eius sunt, offerent munera.

uestitum podere. Poderis, que Latine tunica talaris dicitur, et est uestis sacerdotalis, Christi sacerdotium ostendit, quo se pro nobis in altari crucis obtulit hostiam Patri.

Et precinctum ad mamillas zona aurea. Mamillas, duo testamenta hic dicit, quibus sibi connexum sanctorum corpus imbuit. Zona enim aurea, chorus sanctorum est, concordi caritate Domino adherens, et testamenta complectens, seruantes  unanimitatem Spiritus in uinculo pacis .

 Caput autem eius et capilli erant candidi, etc. Antiquitas et immortalitas maiestatis in capite candor ostenditur, cui precipui quique uelut capilli adherentes, propter oues ad dexteram futuras, instar lane, et propter dealbatorum innumerabilem turbam, et electorum a celo datorum, instar niuis effulgent.

Et oculi eius uelut flamma ignis. Oculi Domini predicatores sunt, igne spirituali, et fidelibus lumen, incredulis prebentes incendium.

Et pedes eius similes orichalco sicut in camino ardenti. Pedes ignitos, nouissimi temporis Ecclesiam dicit, que uehementibus est examinanda et probanda pressuris. Orichalcum quippe est es multo igne et medicamine perductum ad aureum colorem.  Alia translatio, que dicit similes orichalco Libani, significat in Iudea, cuius Libanus mons est, Ecclesiam esse persequendam, precipue nouissime. Nam et templum sepe Libani nomen accepit, cui dicitur: Aperi, Libane, portas tuas, et comedat ignis cedros tuas .

Et uox illius tanquam aquarum multarum. uox confessionis et predicationis et laudis, non in Iudea tantum sed in multis populis resonat.

Et habebat in dextera sua stellas septem. In dextera Christi, est spiritualis Ecclesia. Astitit, inquit, regina a dextris tuis in uestitu deaurato . Cui astanti ad dexteram dicit: uenite, benedicti Patris mei, percipite regnum .

 Et de ore eius gladius ex utraque parte acutus exibat. Qui de uisibilibus et inuisibilibus iudicans, postquam occiderit habet potestatem mittere in gehennam ignis.

Et facies eius, sicut sol lucet in uirtute sua. Qualis in monte discipulis, talis post iudicium Dominus omnibus sanctis apparebit. Impii enim in iudicio uidebunt in quem pupugerunt . Totus autem hic Filii hominis habitus etiam Ecclesie conuenit, cum qua una natura ipse factus est Christus, honorem illi sacerdotalem, et iudiciariam tribuens potestatem, et ut fulgeat, sicut sol, in regno Patris sui .

Et cum uidissem eum, cecidi ad pedes eius. Tanquam  homo ad spiritualem trepidat uisionem, sed Domini clementia timor pellitur humanus.

Nolite timere, ego sum primus et nouissimus. Primus, quia omnia per ipsum facta sunt. Nouissimus, quia in ipso restaurantur omnia.

Et habeo claues mortis et inferni. Non solum, inquit, mortem resurrectione deuici; sed et eiusdem mortis habeo dominium. Quod etiam Ecclesie Spiritum sanctum insufflando tribuit. Quorum, inquiens, dimiseritis peccata, dimittuntur eis, et cetera.

Scribe ergo que uidisti, etc. Que solus uidisti cunctis manifesta, uarios scilicet Ecclesie labores, et malos in ea cum bonis, usque in finem seculi commiscendos.

 Septem stelle angeli sunt septem Ecclesiarum. Id est, rectores Ecclesiarum. Sacerdos enim, ut Malachias ait, angelus Domini exercituum est .



CAPUT II.

Et angelo Ephesi Ecclesie scribe. Huius Ecclesie iuxta nominis qualitatem, partem increpat, et partem laudat. Ephesus enim et lapsus magnus et uoluntas mea in ea, interpretari dicitur.

Hec dicit qui tenet septem stellas in dextera sua. Id est, uos in manu sua habet, suaque potestate regit et continet.

Qui ambulat in medio septem candelabrorum aureorum. Qui in medio uestri digrediens corda singulorum,  et renes inuestigat.

Scio opera tua, et laborem tuum, etc. uideo te  opera bona solerter agentem, et iniurias malorum intolerabiles equanimiter tolerantem; qui pseudoapostolorum uerba factaque diligenter examinans, nullatenus eis cedere uoluisti.

Sed habeo aduersum te, quod caritatem tuam primam reliquisti, etc. In quibusdam quidem ceptum deseruisti amorem, quem nisi recuperauerint, lucis eos promisse munere priuabo. In quibusdam uero prauorum exempla, idololatriam scilicet et fornicationem, odisti. Hec enim sunt facta Nicolaitarum, sicut in sequentibus aperitur.

Qui habet aurem audiendi, audiat, etc. Que singulis scribit, uniuersis se dicere demonstrat Ecclesiis.  Non enim Ephesiorum Ecclesia sola, si eam non peniteret, de loco suo mouenda erat, aut Pergamis tantum sedes est Satane, et non ubique. Sic et cetera singularum, omni communia sunt Ecclesie.

uincenti dabo edere de ligno uite quod est in paradiso. Lignum uite Christus est, cuius in celesti paradiso uisione, et in presenti Ecclesie corpore, sancte reficiuntur anime.

Et angelo Smyrne Ecclesie scribe. Huic Ecclesie de toleranda persecutione suggerit, cui et nomen congruit. Smyrna enim myrrha dicitur, que mortificationem carnis designat.

Hec dicit primus et nouissimus, qui fuit mortuus et  uiuit. Qui et omnia creauit, et omnia moriendo restaurauit. Apta prefatio patientiam suasuro.

Scio tribulationem tuam et paupertatem, sed diues es. Beati enim pauperes spiritu, quoniam ipsorum est regnum celorum. Quod pulchre Fortunatus breui uersu exposuit dicens:

Pauper in angusto regnat habendo Deum.

Qui se dicunt Iudeos esse, et non sunt. Confitentur se nosse Deum, factis autem negant. Iudeus enim religionis est nomen. Unde et apostolus: Qui in abscondito  Iudeus est, et circumcisio cordis in spiritu, non littera.

Ecce missurus est ex uobis diabolus in carcerem, ut tentemini. Uniuersali Ecclesie hec dicta conueniunt, aduersus quam diabolus inextricabiles semper inimicitias  exercet.

Et habebitis tribulationem diebus decem. Totum tempus significat, in quo Decalogi sunt necessaria mandata. Quandiu enim lucem uerbi diuini sequeris, carcerem necesse est aduersantis inimici patiaris. Quidam decem gentium persecutiones a Nerone Cesare usque ad Diocletianum significatas intelligunt.

Esto fidelis usque ad mortem, etc. Quo decem dies pertingant, ostendit, qui usque ad mortem fidem seruare suadet.

Qui uicerit, non ledetur a morte secunda. Qui fidelis permanserit usque ad mortem carnis, mortem anime non timebit eternam.

Et angelo Pergami Ecclesie scribe. Pergamus interpretatur  diuidens cornua eorum, qui iudicando distinxit inter uirtutem fidelium, et Nicolaitarum perfidiam, ut cornua peccatorum confringerentur, et exaltarentur cornua iusti.

Hec dicit, qui habet rompheam utraque parte acutam. Iudiciariam potestatem congrue premisit, qui erat uictoribus premia, et penam redditurus errantibus.

Scio ubi habitas, ubi sedes est Satane, etc. Approbo quidem patientiam tuam, que inter reprobos, qui thronus sunt diaboli, commorata, me non nomine tantum, quo Christiana diceris, sed fide colis integra etiam in tempore persecutionis cruente, sed improbo quod seductores etiam in te cerno doctores.

 Et in diebus illis Antipas testis meus fidelis, etc. Quidam martyrem Pergamo passum, alii Dominum Christum intelligunt, qui ab incredulis etiam nunc, quantum in ipsis est, occiditur.

Edere et fornicari. Hec duo sunt principalia, quibus carnales quique militant, quorum deus uenter est, et gloria in confusione ipsorum. Sed et omne opus malum idololatria est, et fornicatio spiritualis.

Tenentes doctrinam Nicolaitarum. Nicolaite sunt dicti a Nicolao diacono, quem refert Clemens de zelo pulcherrime coniugis increpatum respondisse ut quicunque uellet eam acciperet uxorem, et ob hoc infideles docuisse quod apostoli cunctis promiscua communiaque feminarum consortia permitterent.  Dicuntur autem Nicolaite quedam etiam fabulosa et pene gentilia de mundi predicasse principio, nec ab eis que immolantur cibos suos separasse.

uincenti dabo manna absconditum. Qui carnis illecebram, hypocritis licet suadentibus, contempserit, iure dulcedine panis inuisibilis, qui de celo descendit, saturabitur.

Et dabo illi calculum candidum. Id est, corpus nunc baptismo candidatum, tunc incorruptionis gloria refulgens.

Et in calculo nomen nouum scriptum. Ut filii Dei nominemur et simus.

Quod nemo scit, nisi qui accipit. Quia qui dicit se nosse Deum, et mandata eius non custodit, mendax  est. Non enim gustat hypocrita quam suauis est Dominus.

Et angelo Thyatire Ecclesie scribe. Thyatira transfertur in hostiam. Sancti autem exhibent corpora sua hostiam uiuentem.

Hec dicit Filius Dei, qui habet oculos tanqum flammam ignis. Qui sunt oculi flammei, inferius aperit, dicens: Ego sum scrutans renes et corda: et dabo unicuique uestrum secundum opera uestra.

Et pedes eius similes aurichalco. Et hoc exponit quod huius Ecclesie nouissima sint opera plura prioribus.

Sed habeo aduersus te, quia permittis mulierem Iezabel, etc. In tuo quidem opere et fide laudabilis es, sed in hoc uituperabilis, quia pseudoapostolorum  synagogam, que se Christianam fingit, non digna inuectione redarguis. Nomen Iezabel, quod fluxum sanguinis sonat, conuenit hereticis. Et specialiter fuisse coniicitur mulier in supradicta Ecclesia docens memorata facinora, que figura esset totius Iezabel per orbem, cui etiam manifestam comminatur ultionem.

Et seducere seruos meos, fornicari, etc. Utique sub Christi nomine fornicationem et idololatriam spiritualem docebat. Nam quomodo aperte idolorum culturam doceret, que in Ecclesia prophetam se dicebat.

Ecce mitto eam in lectum. Iusto Dei iudicio agitur, ut in lecto pene iaceat eterne, que miseros in lecto libidinis strauit.

 Et filios eius in mortem. Filios hic posterioritatem et opera mulieris nominat, quibus mortem non momentaneam corporis, sed anime, minatur eternam.

Et scient omnes Ecclesie quia ego sum scrutans renes et corda. In renibus, delectationes; in corde, cogitationes significat.

Et dabo unicuique uestrum opera uestra. Opera ergo nostra, et dicta, possunt esse nota hominibus, sed quo anime fiant et quo per illa peruenire cupiamus, solus ille nouit qui perspicit quid quisque cogitet, quid quemque delectet. Qua autem consequentia fornicationem et idololatriam, que crimina sunt manifesta, puniens occultorum dicitur cognitor, nisi quia hec in minimis etiam possunt appellari delictis?  Perdes, inquit, omnes qui fornicantur abs te . Et idem qui hec audit apostolus Ioannes, cum de falsis fratribus disputaret, ita conclusit: Filioli, inquiens, custodite uos a simulacris .

uobis autem dico et ceteris qui Thyatire estis. Sicut impiis penitentiam suadet, et penam minatur, sic ad patientiam pios premiis hortatur eternis.

Qui non cognouerunt altitudines Satane, etc. Sic et qui operantur iniquitatem, non cognoscunt Deum, licet ipsum predicent. Hoc modo et Deus, licet omnes nouerit, non cognouit operarios iniquitatis.

Non mittam super uos aliud pondus, etc. Non patiar uos tentari supra id quod potestis sustinere.  Aliter. Attendite, inquit, a falsis prophetis . Non enim ego uobis nouam mitto doctrinam, sed quam accepistis, seruate in finem.

Qui enim uicerit falsa, et mea iussa custodierit, etc. In Christo habet Ecclesia hanc potestatem tanquam corpus in capite. In quo, secundum Apostolum, nobis Deus omnia donauit .

Et reget illas in uirga ferrea. Inflexibili iustitia regit mites, ut fructum plus afferant; destruit uero contumaces, ut uel in eternum pereant, uel conterantur in eis cupiditates terrene, et ueteris hominis lutulenta negotia, quidquid de peccatorum limo contractum atque inolitum est.

Et dabo illi stellam matutinam. Christus est stella matutina, qui, nocte seculi transacta, lucem uite  sanctis promittit et pandit eternam.



CAPUT III.

Et angelo Ecclesie Sardis scribe. Hunc angelum, id est sacerdotem minus solertem in malis corrigendis arguit. Quosdam tamen in albis ambulantes habere collaudat, quibus nomen Sardis lapidis utique pretiosi congruit.

Scio opera tua, quia nomen habes quod uiuas, et mortuus es. Tibi quidem uiuus esse uideris, sed si non in prauorum correctione uigilaueris, iam inter mortuos computaberis.

Non enim inuenio opera tua plena coram Deo meo. Plena coram Deo non sunt opera rectoris, si non et ceteros excitare contenderit, quamuis hominibus innoxius esse uideatur.

 ueniam ad te tanquam fur. Sicut in euangelica parabola, sic et hic exemplo furis cauendi, uigilare premonet.

Sed habes pauca nomina in Sardis qui non inquinauerunt uestimenta sua. Non dixit paucos, sed pauca nomina. Proprias enim oues uocat nominatim; qui Moysen nouit ex nomine, et suorum nomina scribit in celo sanctorum

Qui uicerit, sic uestietur uestimentis albis. Omnes ad illorum prouocat habitum qui holosericam baptismi inuiolatam seruauerunt.

Et angelo Philadelphie Ecclesie scribe. Philadelphia, dilectio fraterna interpretatur, qui ianua regni aperitur, et a Domino diligi promittitur.

 Hec dicit sanctus et uerus, qui habet clauem Dauid. Id est regiam potestatem, quia siue ex Dauid stirpe natus, siue quia prophetia Dauid, Christi est dispensatione patefacta.

Qui aperit, et nemo claudit, etc. Legis diuine secreta solius Christi potestate panduntur fidelibus, clauduntur infidelibus.

Ecce dedi coram te ostium apertum, etc. Ianua scientie celestis, quam Ecclesie sue Christus aperuit, nullius unquam ui aut nisu precluditur.

Quia modicam habes uirtutem, etc. Causam ostendit, quod ideo hec dona promereatur Ecclesia, quia non in suis uiribus, sed in regis Christi gratia confidit, lausque est protegentis Dei et deuotionis Ecclesie quod modice fidei aperiatur ostium uincendi, et  quod modica uirtus fide roboretur.

Ecce dabo de synagoga Satane, qui dicunt se Iudeos esse, et non sunt. Hoc omni Ecclesie tunc promisit, quia non Philadelphie tantum crediderunt ex Synagoga Iudeorum, sicut in Actibus apostolorum inuenimus.

Quoniam seruasti uerbum patientie mee, etc. Quoniam exemplum meum seruasti in aduersis tolerandis, et ego te uicissim ab imminentibus seruabo pressuris; non quidem ut non tenteris, sed ut non uincaris aduersis. Et licet Ecclesia semper exerceatur aduersis, potest tamen hic hora tentationis et humiliatio Iudeorum sub tempore Antichristi significari, ut sicut in sequentibus in sexto sepius ordine, sic et hic in sexto angelo nouissima persecutio designetur.  In qua quidem Iudeorum mali decipiendi et decepturi, alii autem Elie magni prophete monitis legem spiritualiter intellecturi, et Ecclesie membris incorporati, creduntur hostem fortiter esse uicturi.

Ecce uenio cito. Tene, quod habes, etc. Ne tolerando lassescas. Cito enim auxiliabor, ne forte, te deficiente, alius tibi decretam accipiat mercedem. Sic sanctorum numerum, qui apud Deum fixus est, impossibile est zizaniorum crescentium perfidia breuiari. Si enim corona alteri tradatur amissa, non uacat locus eius qui quod tenebat amisit.

Qui uicerit, faciam illum columnam in templo Dei mei, etc. Qui aduersa propter me deuicerit, gloriosus in templo Ecclesie nullam aduersitatis timebit ultra  iacturam. He columne, id est, sancti uiri, nunc sustinendo Ecclesiam muniunt, tunc eminendo decorant, sicut ille due in foribus templi Salomonis.

Et scribam super eum nomen Dei mei. Quia uidelicet per adoptionem filii Dei dicimur.

Et nomen ciuitatis Dei mei, Noue Ierusalem. Unitati Ecclesie sociabitur, que gratia celesti in nouam uitam generata est.

Et nomen meum nouum. Hoc est nomen Christianum, non quod nouum sit istud Filio Dei, qui hanc habuit claritatem antequam mundus fieret, sed nouum Filio hominis qui fuit mortuus et resurrexit, et sedet ad dexteram Dei.

Et angelo Laodicie Ecclesie scribe. Laodicia dicitur  tribus amabilis Domini, siue fuerunt in uomitu. Erant enim ibi et quibus diceret: Incipiam te euomere ex ore meo. Et quibus item: Ego quos amo, arguo et castigo. Ex Greco autem populus iustus interpretatur.

Hec dicit Amen, testis fidelis et uerus, etc. Amen uere siue fideliter interpretatur. Christus ergo, qui est in diuinitatis essentia ueritas, per Incarnationis mysterium principium creature Dei factum se esse commemorat, ut per hec ad tolerantiam passionum conformet Ecclesiam.

Scio opera tua, quia neque frigidus es, neque calidus, etc. Nec in fide feruidus es, nec in totum infidelis. Quod si adhuc infidelis esses, adhuc tibi spes conuertendi maneret; nunc uero quia uoluntatem  Domini, quam cognouisti, non facis, de uisceribus Ecclesie mee proiicieris.

Quia dicis quod diues sum, et locupletatus, etc. Sola fide contentus, iustitie tibi frustra diuitias usurpas, sed si uere diues esse desideras, feruorem caritatis pressurarum flamma probatum, derelictis omnibus, eme, atque oculos mentis non stibio fallacis iactantie, sed diuine scientie perunge collyrio. Collyrio oculos inungere, est exsecutione boni operis intelligentiam Scripture sancte promereri.

Ego quos amo, arguo et castigo. Ne refugias pati aduersa, cum hoc speciale sit indicium amari a Domino.

Aemulare ergo et penitentiam age. Ostendit fuisse illic qui emulandi sequendique fuissent.

 Ecce sto ad ostium et pulso, etc. Ostium quidem cordis tui exhortationis dextera pulso, quam si libenter receperis, me inhabitatore et coherede dignus habeberis.

Qui uicerit, dabo ei sedere mecum in throno meo. Confessorem participem dicit potestatis et iudicii. Qui consedere, inquit, nos fecit in celestibus in Christo.

Sicut et ego uici, et sedi cum Patre meo in throno eius. uincens Dominus in throno cum Patre sedit, quia post passionis certamina, post palmam resurrectionis, clarius se omnibus quod potestati Patris esset equalis indicauit. Nota in singulis Ecclesiis primo Dominum suam indicare potentiam, dehinc  opera Ecclesie uel laudanda uel uituperanda, intermista semper admonitione, retexere. Postremo, mercedem que et in presenti et in futuro potest intelligi, utrique parti rependere debitam. Cum uero adiungit: Qui habet aures, audiat, aures procul dubio cordis ad mandatorum obedientiam intelligere conuenit.



CAPUT Iu.

Post hec uidi, et ecce ostium apertum in celo. Descriptis Ecclesie operibus, que et qualis futura esset, recapitulat a Christi natiuitate, eadem aliter dicturus. Totum enim tempus Ecclesie uariis in hoc libro figuris repetit. Ecce, inquit, ostium apertum in celo. Conuenienter ostium celeste ascensurus aspicit, cui celsa mysteria pandi promittuntur. uel quia ostium Christus est, qui illum crediderit natum  et passum, conscendit celum, id est, Ecclesie altitudinem, et uidet futura spiritualis effectus sicut dicit.

Et statim fui in Spiritu. Et uox prima quam audiui. Similis utique priori uoci, que dixerat: Quod uides, scribe in libro .

Et ecce sedes posita erat in celo, et supra sedem sedens. Ecclesiam in celesti conuersatione positam Dominus inhabitat. Gregorius papa solium Dei in uisione Michee angelicas potestates interpretatur. Quarum mentibus altius presidens, inferius cuncta disponit.

Et qui sedebat, similis erat aspectui lapidis iaspidis et sardinis. Iaspidus color aquam, sardis ignem significat. Quibus duobus iudicium nouimus celebrari.  Sicut enim, inquit, in diebus Ne, ita erit et aduentus Filii hominis .

Et iris in circuitu sedis, similis uisioni smaragdine. Iris, qui fit sole nubes irradiante, et post diluuium primo propitiationis indicio factus est, intercessu sanctorum quos Dominus illustrat Ecclesiam muniri designat. Qui bene smaragdo lapidi nimie uiriditatis comparantur; quo enim hereditatem immarcessibilem fide perfectiori exspectant, eo potentius etiam ceteros orando protegunt.

Et in circuitu sedis sedilia uiginti quatuor, etc. Ecclesiam quam propter societatem fidei in una sede uiderat, eamdem per geminum testamentum de patriarchis et apostolis generatam, in uiginti quatuor sedilibus cernit, sedentem autem propter iudiciariam  eius in Christo dignitatem. Sedebunt enim et iudicabunt uniuersa membra, sed in uno et per unum caput. Nam quomodo poterunt sancti in iudicio sedere, stantes ad dexteram Iudicis? Possunt etiam uiginti quatuor seniores in illis intelligi, qui perfectionem operis, que senario numero commendatur, clara Euangelii predicatione consummant. Nam quater seni uiginti quatuor faciunt.

Circumamictos uestimentis albis, et in capitibus eorum coronas aureas. Id est, bonis operibus indutos, perenni mentis memoria gaudia superna querentes. Sepe enim capitis nomine mens solet intelligi.

Et de throno procedunt fulgura et uoces et tonitrua. Hoc est quod Marcus ait: Illi autem profecti, predicauerunt ubique, Domino cooperante, et sermonem  confirmante, sequentibus signis .

Et septem lampades ardentes, ante thronum, etc. Unum Spiritum dicit septiformem, unus enim est Spiritus. Septiformitas autem perfectio est et plenitudo. Commemorato uero Spiritu sancto, conuenienter unda baptismi sequitur, in qua idem Spiritus percipi creditur.

Et in conspectu sedis, tanquam mare uitreum, simile crystallo. Propter fidem ueri baptismi refertur ad uitrum, in quo non aliud uidetur exterius quam quod gestat interius. Crystallo quoque, quod de aqua in glaciem et lapidem pretiosum efficitur, baptismi gratia figuratur.

Et in medio sedis et in circuitu sedis, quatuor animalia  plena oculis ante et retro. Cunctas throni Dei, id est, Ecclesie partes, lumen Euangelii de preteritorum futurorumque scientia replet.

Et animal primum simile leoni, etc. Hec animalia multifarie, interpretantur. Beatus autem Augustinus iuxta ordinem libri istius Mattheum in leone dicit intelligi, qui regie dignitatis in Christo prosapiam narrat, qui et uicit Leo de tribu Iuda. Catulus enim leonis Iuda . Et in quo ut rex a rege timetur, a magis adoratur. Ubi etiam rex cum seruis rationem ponit, rex nuptias filio facit, et ad ultimum rex segregat oues ab hedis. Lucam in uitulo, qui hostia magna fuit in lege. Eius enim non solum principia circa templum et sacrificia diuersantur, sed et ita concluditur: Et erant semper in templo laudantes  et benedicentes Deum . Facies uero hominis Marcum significat, qui, nichil de regali uel de sacerdotali Domini potentia locutus, tantum hominis Christi gesta simpliciter narrat. Aquila autem Ioannes est, qui natiuitatem uerbi uelut ortum solem perspicaciter aspectat. Animalia autem, nunc euangelistas, nunc totam significant Ecclesiam. Cuius fortitudo in leone, uictimatio in uitulo, humilitas in homine, sublimitas in aquila uolante monstratur.

Singula eorum habebant alas senas. Perfectione sue doctrine Ecclesiam ad alta subleuant. Senarius enim numerus ideo perfectus dicitur, quia primus suis partibus impletur. Unum quippe, quod est sexta senarii pars, et duo, quod est tertia, et tria, quod est dimidium, eumdem senarium faciunt. Aliter.  Ale sene quatuor animalium, que sunt uiginti quatuor, totidem ueteris instrumenti libros insinuant, quibus euangelistarum et fulcitur auctoritas, et ueritas comprobatur.

Et in circuitu et intus plena sunt oculis, etc. Sancta Ecclesia et coram Deo et coram hominibus se uigilanter attendit. Cuius interiores oculos aspexerat Psalmista, cum dicit: Omnis gloria eius filie regum ab intus . Exteriores uero, cum continuo subdit: In fimbriis aureis circumamicta uarietate . Aliter. Siue litteram attendas, siue allegoriam queras, lucem semper ex Euangelio reperies. Alia translatio sic habet: Plena oculis ante se et retro. Quia lux Euangelii in enigmata legis irradiat, et  noue gratie mundo fulgorem infundit.

Et requiem non habebant die ac nocte, etc. Sancta animalia cuncto tempore seculi unam dominationem Deitatis, omnipotentiam et eternitatem sancte Trinitatis affirmant, manente intellectualis creature perpetua in celestibus laude.

Procidebant uiginti quatuor seniores ante sedentem in throno, et adorabant. Animalibus personantibus laudem, id est, Euangelistis predicantibus Christi dispensationem, omnis Ecclesia, que in prepositis constat et populis , statim cadens in faciem, adorat uiuentem in secula seculorum.

Et mittebant coronas suas ante thronum. Duo uidelicet assignantes quidquid uirtutis, quidquid habebant  dignitatis. Quippe qui ex nichilo cuncta creauerit.



CAPUT u.

Et uidi in dextera sedentis super thronum, librum scriptum intus et foris. Hec uisio mysteria nobis sancte Scripture per Incarnationem Domini patefacta demonstrat. Cuius unitas concors uetus Testamentum quasi exterius, et Nouum continet interius.

Signatum sigillis septem. Id est, uel omni latentium mysteriorum plenitudine tectum, uel Spiritus septiformis dispositione conscriptum.

Et audiui angelum fortem predicantem uoce magna: Quis est dignus aperire librum? Predicationem legis insinuat. Multi enim prophete et iusti cupierunt uidere que apostoli uiderunt . Et de hac  salute, ut Petrus ait, exquisierunt atque scrutati sunt prophete . Hic est liber qui in Isaia et scienti litteras et nescienti irreserabilis est. Cuius tamen etiam illic ita predicatur apertio: In die illa audient surdi, uerba libri . De quo et Ezechiel: Et uidi, inquit, et ecce manus missa ad me, in qua erat liber inuolutus, et expandit illum coram me, qui erat scriptus intus et foris . Ubi et hoc quod Ioannes tacuit, quid uidelicet in libro scriptum esset, adiunxit, dicens: Et scripte in eo erant lamentationes et carmen et ue . Cuncta enim series ueteris et Noui Testamenti, penitentiam pro peccatis agendam, regnum celeste querendum, et fletus infernales premonet esse fugiendos.

Et nemo poterat in celo, neque in terra, etc. Neque  angelus, neque ullus iustorum etiam carnis uinculo absolutus, mysteria diuine legis reuelare uel inuestigare potuerunt, neque respicere illum, id est, contemplari splendorem gratie Noui Testamenti. Sicut filii Isrel in faciem latoris ueteris Testamenti, Nouum continentis, non poterant aspicere.

Et ego flebam multum. Communem humani generis miseriam agnoscens doluit.

Et unus de senioribus dixit mihi: Ne fleueris, etc. Flere prohibetur, quia iam tunc impletum erat in Christi passione quod diu latebat mysterium, cum illo tradente Spiritum, uelum templi scissum est . Cui dicitur: Catulus leonis Iuda, ad predam, fili mi, ascendisti  etc. Sequitur, et describit  quomodo et ubi uicerit Leo de tribu Iuda.

Et uidi in medio throni . . . . . . et Agnum stantem tanquam occisum. Idem Dominus qui Agnus est innocenter moriendo, leo quoque factus est mortem fortiter euincendo. Tychonius agnum Ecclesiam dicit, que in Christo accepit omnem potestatem.

Habentem cornua septem et oculos septem. Spiritus in Christo septiformis, propter eminentiam potestatis: cornibus, propter illuminationem gratie comparatur oculis.

Et uenit et accepit de dextera sedentis in throno librum. Librum de dextera Dei, dispensationem ipsam Incarnationis a Patre et a seipso, secundum id quod Deus est, dispositam accepisse Filius hominis dicitur, quia uterque cum Spiritu sancto in throno habitat.  Christus enim qui in humanitate Agnus, ipse in Deitate dextera Patris est.

Et cum aperuisset librum, etc. Cum passione sua Dominus utriusque Testamenti preconia in se comprobaret impleri, Ecclesia, gratias referens, ipsa quoque se passionibus offert, ut, iuxta Apostolum, impleat ea que desunt passionum Christi in carne sua . Citharis enim ubi ligno chorde tenduntur, corpora mori parata; phialis uero, corda latitudine caritatis patula designantur.

Et cantabant canticum nouum, etc. Sacramenta Noui Testamenti, que in Christo sunt completa, celebrant, illam ipsam eius dispensationem laudibus prosequentes, quam soli fatentur Christo competere.

 Et redemisti nos Deo in sanguine tuo, etc. Hic amplius declaratur animalia et seniores Ecclesiam esse, que Christi est sanguine redempta, et congregata de gentibus. Ostendit etiam in quo celo sint, dicendo: Et regnabunt super terram. Et uidi et audiui uocem angelorum multorum in circuitu throni, et animalium et seniorum.

Et erat numerus eorum millia millium. Innumera millia populorum ad Ecclesiam confluentium Deum laudant.

Cui data est omnis potestas in celo et in terra. Si enim filii Dei dicti sunt iusti, cur non et angeli? Licet et celestis quoque militia redemptioni nostre congratulando possit ista concinere. Sicut et sanctus papa Gregorius exposuit, subiungens: »uox  namque angelorum est in laude Conditoris, ipsa admiratio intime contemplationis.«

Et quatuor animalia dicebant Amen, etc. Populis in Ecclesia Domini laudes resonantibus, doctores idem confirmant, et, exempli gratia, Dominum simul adorant.



CAPUT uI.

Et uidi quod aperuisset Agnus unum de sigillis. Cum signa primo soluantur, deinde liber aperiatur, certa ratione preposterauit usitatum ordinem. Dominus enim patiens et resurgens finem se esse legis edocuit. Ascendens autem in celum, Spiritu sancto misso, secretioris arcani munere firmauit Ecclesiam. Tunc ergo librum aperuit, et nunc eius signacula  soluit. In primo igitur sigillo, decus Ecclesie primitiue; in sequentibus tribus, triforme contra eam bellum; in quinto, gloriam sub hoc bello triumphatorum; in sexto, illa que uentura sunt tempore Antichristi, et paululum superioribus recapitulatis; in septimo, cernit initium quietis eterne.

Et audiui unum de quatuor animalibus dicens: ueni et uide. Nos quoque gloriam Ecclesie cernere magnis Euangelii uocibus admonemur.

Et ecce equus albus, etc. Ecclesie, que super niuem gratia dealbata est, Dominus presidet, et spiritualis doctrine contra impios arma ferens, uictor in suis coronam percipit. De quo dicitur: Accepit dona in hominibus . In quibus etiam celo presidens, a Saulo persequebatur.

 Et cum aperuisset sigillum secundum, audiui secundum animal, etc. Contrarium quoque equitatum solerter attendere iubetur, ut sicut de prosperis Ecclesie gaudium, sic de aduersis cautelam ex prescientia sumat.

Et exiuit alius equus rufus. Contra uictricem uincentemque Ecclesiam exiit equus rufus, id est, populus sinister, ex sessore suo diabolo sanguinolentus. Quamuis legerimus apud Zacariam equum Domini rufum; sed ille suo sanguine rufus, hic alieno.

Et qui sedebat super eum, datum est ei ut sumeret pacem de terra. Scilicet, suam. Ecclesia uero eternam pacem, quam sibi Christus reliquit, accepit.

Et datus est illi gladius magnus. Siue in eos quos preuaricatores fidei, siue quos martyres facit. De  quo ad beatum Iob dicitur: Qui fecit eum, applicauit gladium eius , id est, uel ne tantum sanctos tentet quantum impius uelit, uel quod sue rabiei in seipsum uindicta redeat.

Et ecce equus niger, etc. Equus niger, falsorum caterua est fratrum, qui stateram recte professionis habent, sed socios ledunt per opera tenebrarum. Dum enim in medio animalium dicitur Ne leseris, ostenditur illic esse qui ledit. De hoc precurrente equo dicit Apostolus: Foris pugne, intus timores.

Bilibris tritici denario uno, etc. Caue, inquit, ne exemplo pessimo fratrem tuum scandalizes propter quem Christus mortuus est, et sacri sanguinis chrismatisque portat insignia. Quia siue perfecti meritis, siue etiam minimi, quique in Ecclesia fide tamen  sancte Trinitatis imbuti, omnes eodem perfecto pretio sanguinis dominici sunt redempti. Nec immerito bilibri et non simplici libra fidei uel operis perfectio exprimitur, que utraque in radice gemine consistit caritatis.

Et ecce equus pallidus, etc. Heretici qui se catholicos palliant, morte inhabitatrice digni, perditorum post se rapiunt exercitum. Diabolus enim et ministri eius, metonymics mors et infernus dicti sunt, eo quod multis causa mortis et infernorum sint. Potest et simpliciter accipi, quod hic spiritualiter mortuos, ibi pena sequatur eterna.

Et data est illi potestas super quatuor partes terre. Ecce Arii uesania de Alexandria nascens ad Gallicum usque peruenit oceanum, non fame tantum  uerbi Dei, sed et gladio corporali bestialiter pios insequens. Alia Editio quartam partem transtulit, quia tres equi mali diabolo rectore fidentes, contra quartum Ecclesie calcitrant equitatum.

Et cum aperuisset quintum sigillum, etc. Quia Ecclesiam dixerat in presenti multipliciter afflictam, dicit et gloriam animarum post corporum penam. uidi, inquit, eas sub altare, id est, in secretario laudis eterne. Ara enim aurea et interius posita, et prope dominici corporis arcam, non ut exterior carnem et sanguinem, sed sola offert Domino thymiamata laudis. Et qui nunc exhibent corpora sua hostiam uiuentem, tunc, diruptis carnis uinculis, illi sacrificant hostiam laudis . Potest autem  et per hyperbaton esse, ut non sub ara uiderit, sed sub ara occisos, id est, sub testificatione nominis Christi, sicut de Machabeis dictum est. Sub testamento Dei ceciderunt .

Et clamabant uoce magna, dicentes. Magnus animarum clamor, magnum est desiderium eorum que Dominum facere uelle nouerunt. Nec enim fas est eas credere contra Dei nutum quidquam cupere, cum earum desideria ex eius pendeant uoluntate.

Usquequo, Domine sanctus et uerus, non iudicas et uindicas, etc.? Non hec odio inimicorum, pro quibus in hoc seculo rogauerunt, orant, sed amore equitatis, qua ipsi iudici ut prope positi concordant, diem iudicii, quo peccati regnum destruatur, et resurrectionem exstinctorum corporum aduenire, precantur.  Nam et nos in presenti, cum pro inimicis orare iubemur, dicimus tamen Domino orantes: Adueniat regnum tuum .

Et date sunt illis singule stole albe. Singulas modo stolas habent anime sanctorum de sua beata immortalitate gaudentes. Resurgentibus autem corporibus iuxta Isaiam, in terra sua duplicia possidebunt.

Et dictum est illis ut requiescerent tempus adhuc modicum, etc. Non desiderium resurrectionis abnuitur, sed ex colligendorum fratrum augmento differtur. Nam et ipsa animarum letitia potest stolis albis figurari, cum Domino reuelante didicerint, et impios in fine damnandos, et usque ad finem seculi multos suo numero per martyrium esse sociandos, atque,  interna caritate perfusi, maluerint hac consolatione contenti pro supplendo fratrum numero hactenus sua gaudia differri.

Et uidi cum aperuisset sigillum sextum, etc. Sexto sigillo patefacto nouissima persecutio nuntiatur, et sicut Domino sexta feria crucifixo, mundum tenebris et pauore concuti.

Et sol factus est niger tanquam saccus. Tanquam Christi uel operta potentia, uel doctrina temporaliter obscurata, uel a defensione sit uelata, cum ministri Antichristi in seruos Christi grassari sumuntur.

Et luna tota facta est sicut sanguis. Ecclesia solito amplius pro Christo sanguinem fundet. Tota autem dixit, quia in toto orbe erit nouissimus terre motus,  antea uero sicut scriptum est, per loca.

Et stelle ceciderunt super terram, etc. Qui celestes in Ecclesia specie tenus fulgent, uento nouissime persecutionis impulsi, terreni fuisse probabuntur. Quorum bene opera grossis, immaturis uidelicet et inutilibus et caducis fici fructibus, comparantur.

Et celum recessit sicut liber inuolutus. Sicut liber inuolutus mysteria quidem intus, sed foris non apparentia continet, sic et tunc Ecclesia, suis tantum cognita, persecutionem discrete uitans recedet, ut ab extraneis abdita non uideatur.

Et omnis mons et insule de locis suis note sunt. Diuersa pro qualitate officiorum uel uirium memorans Ecclesie membra, nullum ab hoc turbine predicit alienum, sed motus dissimilis, in bonis scilicet  fugiendo precauens, in malis uero cedens sequendo.

Et reges terre et principes et tribuni. Reges potentes homines accipimus. Ex omni enim gradu et conditione uult intelligi. Ceterum, qui tunc reges preter unum persecutorem?

Absconderunt se in speluncis et in petris montium, etc. Cum infirmiores quique tunc precelsorum in Ecclesia roborari exemplis, consiliis muniri, protegi monitis et precibus querunt obumbrari, quasi ipsos super se montes per affectum compassionis cadere deprecantur. Montes enim excelsi ceruis, petra refugium herinaciis .

Et abscondite nos a facie sedentis super thronum et ab ira Agni. Ut nos scilicet non reprobos, sed in fide stabiles, uenturus inueniat, peccatis nostris sanctorum  intercessu et Dei miseratione contectis.

Et quis poterit stare? Ille utique qui nunc uigilare, in fide stare, uiriliter agere, procurauerit. Quod si hunc terre motum iuxta litteram ad ipsum diem iudicii referas, non est mirum si reges terreni et principes, sanctorum tunc montium pauidi refugia querant, sicut in diuite purpurato et paupere Lazaro iam factum legimus.



CAPUT uII.

Post hec uidi quatuor angelos stare super quatuor angulos terre. Id est, quatuor regna principalia, Assyriorum scilicet et Persarum, Grecorumque, et Romanorum. Sicut enim in superioribus sigillis post multiformes Ecclesie conflictus, triumphantium gaudia uidit animarum; sic etiam nunc regnum Antichristi  que uictoria sequatur precedentium mundi regnorum, que Christi Ecclesie iuri iam cesserunt, probaturus est exemplis. Grandes enim cause, grandioribus necesse est confirmentur argumentis.

Tenentes quatuor uentos terre, etc. Suo quodammodo potentatu omnia prefocantes, nullum pro libitu sui iuris respirare sinebant. In terris diuersitas prouinciarum, in mari insularum, in arboribus diuersa hominum qualitas et conditio, designatur. Aliter. Qui sunt angeli quatuor, iidem quatuor intelligendi sunt uenti, iuxta Danielis prophetiam dicentis: Ecce quatuor uenti celi pugnabant in mari magno, et quatuor bestie ascendebant de mari .

Et uidi alterum angelum ascendentem ab ortu solis,  etc. Dominus in carne natus, qui magni consilii angelus est, paterne scilicet uoluntatis nuntius, uisitauit nos Oriens ex alto , uexillum crucis, quo suorum frontes signaret, afferens.

Et clamauit uoce magna quatuor angelis. Magna Domini uox est, predicatio sublimis: Penitentiam agite, appropinquauit enim regnum celorum.

Nolite nocere terre et mari, neque arboribus. Ex quo Dominus passus est, non hostis solum aduersarii, sed et mundani principatus contritum est imperium, sicut et oculis cernimus, et in statua, quam lapis de monte comminuit legimus.

Quoadusque signemus seruos Dei nostri in frontibus eorum? Ad hoc enim gentium confractum est imperium, ut signo fidei, cui restiterant, facies sanctorum  libere notaretur. Nam et ipsa crucis figura dilatatum ubique Domini significat regnum, sicut uetus dictum comprobat:

Respice distinctis quadratum partibus orbem,
   Ut regnum fidei cuncta tenere probes.

Neque enim frustra in fronte pontificis nomen Domini tetragrammaton scribebatur, nisi quia hoc est signum in fronte fidelium, de quo in Psalmo pro torcularibus canitur: Domine Dominus noster, quam admirabile est nomen tuum in uniuersa terra , et cetera, usquedum ait: Ut destruas inimicum et defensorem .

Et audiui numerum signatorum, etc. Hoc numero finito, innumerabilis significatur totius Ecclesie multitudo, que de patriarchis, uel prosapia carnis, uel  fidei, est imitatione progenita. Si enim, inquit, uos Christi, ergo Abrahe semen estis . Ad augmentum autem perfectionis pertinet et ipsa duodecim duodecies multiplicari, et ad summam millenarium perfici, qui est denarius numerus quadratus solidus, significans Ecclesie stabilem uitam. Propterea quippe duodenario numero sepe figuratur, quia per orbem quadratum in fide consistit sancte Trinitatis. Ter enim quaterni decus dipondius. Denique et apostoli eamdem mundo fidem predicaturi duodecim sunt electi, numero scilicet mysterium operis sui figurantes.

Ex tribu Iuda duodecim millia signati, etc. Conuenienter et a Iuda inchoat, ex qua tribu ortus est Dominus noster; et Dan pretermisit, ex quo dicitur  Antichristus esse nasciturus, sicut scriptum est: Fiat Dan coluber in uia, cerastes in semita, mordens ungulas equi, ut cadat ascensor eius . Quia non ordinem terrene generationis, sed iuxta interpretationem nominum uirtutes Ecclesie decreuit exponere, que a confessione et laude presenti, ad dexteram uite festinet eterne. Hoc enim nomen Iude, qui primus, et Beniamin, qui ultimus ponitur, sonat. Primus ergo Iudas, qui confessio siue laudatio interpretatur, ponitur, quia ante initia confessionis culmen bonorum operum nullus apprehendit. Et nisi per confessionem renuntiemus actibus malis, non informamur rectis. Secundus Ruben, qui interpretatur uidens filium. In filiis opera designari, Psalmista testatur, qui in beati uiri benedictionibus inter  cetera dicit: Filii tui, sicut nouelle oliuarum . Et infra: Ut uideas filios filiorum tuorum . Non enim qui timet Dominum, nisi genuerit filios, nepotesque susceperit, beatus esse non potest, cum uirgines fideles potior merces exspectet, sed in filiis opera, in filiis uero filiorum fructus operum, id est, mercedem designat eternam. Post Iudam ergo Ruben, id est, post exordia diuine confessionis et laudis, perfectio sequitur actionis. Sed quia per multas tribulationes oportet nos intrare in regnum Dei , post Ruben sequitur Gad, qui tentatio uel accinctus interpretatur. Post inchoationem enim boni operis, maioribus necesse est hominem tentationibus probari, atque ad bella grauiora succingi, ut fidei  illius fortitudo comprobetur. Dicente Salomone: Fili, accedens ad seruitutem Dei, ista in iustitia et timore, et prepara animam tuam ad tentationem . Itemque Psalmista: Precinxisti me, inquit, uirtute ad bellum . Et quoniam beatificamus eos qui sustinuerunt sufferentiam, ideo post Gad Aser, id est, Beatus ponitur, congruo satis ordine. Beatus enim qui suffert tentationem, qui cum probatus fuerit, accipiet coronam uite . Quia uero huius beatitudinis fida promissione securi non angustantur, sed spe gaudentes in tribulatione patientes, cum Psalmographo decantant: In tribulatione dilatasti me; et item: uiam mandatorum tuorum cucurri, dum dilatares cor meum ; et cum matre beati Samuelis exsultantes aiunt: Dilatatum est os meum super  inimicos meos, quia letata sum in salutari tuo . Propterea Nephthalim succedit, quod est latitudo. Sed et ipsum Manasses sequitur, qui interpretatur oblitus, uel necessitas. Cuius nominis mysterio monemur ut tentationum presentium angoribus edocti, ea uero que retro sunt obliuiscentes, sic in ea que ante sunt, secundum Apostolum, extendamur, ut carnis curam non in desideriis, sed sola necessitate humane conditionis astricti faciamus . De qua Psalmista, meliora suspirans, orabat: De necessitatibus meis eripe me . Huic supponitur Simeon, id est, audiuit tristitiam, uel nomen habitaculi, ut huius etiam qualitate uocabuli euidentius inculcaret, et quid hic habendum, et quid sit salubriter exspectandum. Illis enim habitaculi celestis  gaudium dabitur, quorum hic animus fructuosa penitentia contristatur. Quibus et dicitur: Tristitia uestra uertetur in gaudium . Proinde Leui subnectitur, id est, additus. In quo intelligimus siue eos qui temporalibus eterna mercantur, sicut Salomon dicit: Redemptio anime uiri proprie diuitie , seu illos qui, Dei sequendo consilium, percipiunt in hoc seculo centuplicia cum tribulationibus, in futuro autem seculo uitam eternam . His et quod scriptum est conuenit: Qui addit scientiam, addit dolorem . Nam et beato Iob ad hoc tribulationum acerbitas addebatur, ut probato premiorum merces amplior redderetur. Unde non immerito Issachar ei ordine recto succedit, qui interpretatur merces. Quia, sicut docet Apostolus, non  sunt condigne passiones huius temporis ad futuram gloriam que reuelabitur in nobis . Fructuosius quippe pugnatur, ubi merces certa speratur. Hoc autem in habitaculo fortitudinis Deus operatur et perficit, quod dicitur Zabulon, quando uirtus in infirmitate perficitur , ut corpus quod ab inimicis putatur infirmum, et per cuius materiam anime quoque inferre nituntur interitum, Deo confortante, experiatur inuictum, augmento succedente felici. Quod uocabulum Ioseph indicat, gratiarum uidelicet addenda dona designans. Siue de talentorum dupla redhibitione usuras commodi spiritualis intelligas, siue in his que uotiua fidelium religione Redemptori Deo redduntur accipias. Atque ut hos omnes quos et  ordo et interpretatio nominum his significatiue positos indicat in futuro iudicio ad dexteram Christi regis eterni futuros intelligas, Beniamin, ut predixi, postremo loco supponitur, id est, filius dextere; tanquam ipse sit finis ordinis, cum nouissima inimica morte destructa , felicitas hereditatis eterne donabitur electis, siue unusquisque fidelium filius dextre dicatur, seu omnis Ecclesie cetus, de qua canitur: Astitit regina a dextris tuis in uestitu deaurato, circumdata uarietate . Ex singulis ergo tribubus duodecim sunt millia signati, quia in quibuscunque singuli fidelium uirtutibus profecerint, antiquorum necesse est patrum semper fide roborentur, atque informentur exemplis. Duodenario enim numero propter apostolorum uel patriarcharum  summam, sepe doctorum, sepe totius Ecclesie formam, designari certissimum est. Siue enim confessione quique tanquam in Iuda laudabiles, siue in Ruben operum prole preclari, siue in Gad tentationum exercitio fortes, siue in Aser certaminum uictoria felices, siue in Nephthalim largis misericordie operibus dilatati, siue in Manasse posteriorum obliti, siue in Simeon quasi tristes adhuc in conualle lacrymarum, semper autem gaudentes nomine habitaculi in celestem suspirantes Ierusalem, siue in Leui, qui in promissionibus uite presentis et future congaudeant, additis bonis temporalibus eterno bono fundati, siue in Issachar future mercedis contemplatione firmati, siue in Zabulon, qui pro Christo suas animas ponant, siue in Ioseph, qui et augmento spiritualis  substantie studeant, et super Dei precepta aliquid amplius uel in uirginitate uel ex facultatum suarum offerant quantitate, siue in Beniamin, qui felicitatis eterne dexteram indefessis uotis exspectent, in sua quemque professione congruit patrum precedentium regula quasi duodenario numero signari, atque ex singularum meritis personarum perfectissimam Ecclesie pulchritudinem, quasi centum quadraginta quatuor millium summam colligi.

Post hec uidi turbam magnam, quam dinumerare nemo poterat. Finita recapitulatione, quam exempli causa interposuerat, regreditur ad ordinem, gloriam predicans eorum qui nequitiam uicturi sunt ultime persecutionis. Et quod sequitur:

 Ex omnibus gentibus, et tribubus, et populis, et linguis, etc., potest et sic intelligi, quod, enumeratis tribubus Isrel, quibus Euangelium primo predicatum est, saluationem quoque uelit commemorare gentium.

Amicti stolis albis, et palme in manibus eorum. Stolis baptismum, palmis triumphum crucis, insinuat, et quod seculum in Christo uicerint. Licet claritatem quoque, que per Spiritum sanctum datur, stole significent.

Et clamabant uoce magna, dicentes: Salus Deo nostro, qui sedet super thronum, et Agno. Magna uoce, hoc est, grandi deuotione et indesinenti laude, profitentur in throno, id est, in Ecclesia, Patrem Filiumque regnare, Spiritu sancto nichilominus conregnante.  Sic enim dictum est: Sedenti super thronum, et Agno , sicut in Euangelio dicitur: Et cognoscant te uerum et unum Deum, et quem misisti Iesum Christum . Subauditur: Unum et uerum Deum cognoscant.

Et omnes angeli stabant in circuitu throni et seniorum et animalium. In omnibus angelis turbe multe personas exposuit Dominum adorantes. Omnes, inquit, qui in circuitu eius sunt, offerent munera .

Et ceciderunt in conspectu throni in facies suas, etc. Neque turbam, neque amimalia, uel seniores hoc loco commemorat adorasse, sed solos angelos. Ipsi enim sunt turba, ipsi animalia et seniores. Quamuis et de ipsis angelicis spiritibus intelligi possit,  de quibus in gentium salute congaudentibus dicitur: Letamini, gentes, simul cum populo eius, et adorent eum omnes angeli Dei .

Benedictio et claritas et sapientia, etc. Septenariam Ecclesia uirtutum laudem offert Domino, quam se in singulis membris ab eo percepisse fatetur.

Et unus de senioribus dixit mihi: Hi qui amicti sunt stolis albis, qui sunt? etc. Ad hoc interrogat, ut doceat.

Et dixit mihi: Hi sunt qui uenerunt ex magna tribulatione. Per multas tribulationes oportet nos introire in regnum Dei . Quis autem nesciat tribulationem Antichristi ceteris futuram esse maiorem?

Et lauerunt stolas suas in sanguine Agni. Non de  solis martyribus dicit. Illi enim sanguine proprio lauantur. Ecclesiam autem totam sanguis Iesu Filii Dei mundat ab omni delicto , ideo sunt ante thronum Dei. Illi enim digni habentur illic in Dei consistere ministerio, qui hic inter aduersa fideles nominis eius confessores existunt.

Et seruiunt ei die ac nocte in templo eius. More nostro loquens, eternitatem significat.

Et qui sedet in throno habitabit super illos. Thronus Dei, sancti sunt, super quos et in quibus in secula habitat Deus.

Non esurient neque sitient amplius. Hoc est quod Dominus ipse promisit: Ego sum, inquiens, panis uite: qui uenit ad me, non esuriet, et qui credit in me, non sitiet unquam . Beati enim qui esuriunt  et sitiunt iustitiam, quoniam ipsi saturabuntur .

Neque cadet super illos sol, neque ullus estus Transiuimus, inquit, per ignem et aquam, et induxisti nos in refrigerium .

Quoniam Agnus, qui in medio throni est, reget illos. Agnum in medio dicit esse throni, qui superius Agnum a sedente in throno librum dixerat accepisse, docens Ecclesiam unum esse Patri et Filio thronum, in qua per fidem inhabitat unus, tota Trinitas, Deus.

Et deducet eos ad uite fontes aquarum. Ad consortium utique sanctorum, qui fontes sunt doctrine celestis. Potest et ipsa Dei uisio significari, in quo sunt thesauri sapientie et scientie absconditi. Iuxta  quod Dauid ait: Sicut ceruus desiderat ad fontes aquarum, ita desiderat anima mea ad te Deus .

Et absterget Deus omnem lacrymam ab oculis eorum. Immortalium adepta plenitudine gaudiorum, omnis meror penitus obliuioni mandabitur. Beati enim qui lugent, quoniam ipsi consolabuntur. Potest autem uisio huius turbe stolate de presenti etiam tempore intelligi, ubi spe salui facti sumus, et quod non uidemus sperantes, per patientiam exspectamus.



CAPUT uIII.

Et cum aperuisset sigillum septimum, etc. Post interitum Antichristi requies aliquantula futura creditur in Ecclesia, de qua Daniel ita predixit: Beatus qui exspectat et peruenit ad dies mille trecentos triginta  quinque . Quod beatus Hieronymus sic exponit: »Beatus, inquit, qui, interfecto Antichristo, supra mille ducentos nonaginta dies, id est, tres semis annos, dies quadraginta quinque prestolatur, quibus est Dominus atque Saluator in sua maiestate uenturus.« Quare autem post interfectionem Antichristi quadragesimum quintum dierum silentium sit, diuine scientie est. Nisi forte dicamus: dilatio regni sanctorum, patientie probatio est. Nota quod in sexto sigillo maximas Ecclesie pressuras, in septimo requiem, cernit, quia Dominus, sexta feria crucifixus, in Sabbato quieuit, tempus resurrectionis exspectans. Hucusque de apertione libri clausi et sex sigillorum. Nunc uero recapitulat ab origine, eadem aliter dicturus.



LIBER SECUNDUS.


 Et uidi septem angelos stantes in conspectu Dei, etc. Ecclesia septenario sepe numero commendata predicationis officio mancipatur, cuius prima tuba communem impiorum in igne et grandine designat interitum; secunda propulsum de Ecclesia diabolum, mare seculi ardentius incendentem; tertia hereticos Ecclesia decidentes, sancte Scripture flumina corrumpentes; quarta falsorum fratrum in siderum obscuratione defectum; quinta maiorem hereticorum  infestationem tempus Antichristi precurrentium; sexta apertum Antichristi et suorum contra Ecclesiam bellum, et recapitulatione ab aduentu Domini, intersertam eiusdem aduersarii destructionem; septima, diem iudicii, quo mercedem Dominus suis redditurus, et exterminaturus est eos qui corruperunt terram.

Et alius angelus uenit. Non dixit, Postea uenit, sed angelos tubas accepisse proponens, redit exponere  qualiter acceperint. Quoniam etsi ante aduentum Domini predicabat Ecclesia, sed non ubique, donec eius esset confirmata Spiritu.

Et stetit ante altare habens thuribulum aureum. In conspectu scilicet apparuit Ecclesie, factus ipse thuribulum, ex quo Deus odorem suauitatis accepit, et propitius factus est mundo. Alia Editio habet Super aram, quod super altare crucis thuribulum suum aureum, id est, corpus suum immaculatum et Spiritu sancto conceptum, obtulerit Patri pro nobis.

Et data sunt illi incensa multa, etc. De orationibus sanctorum obtulit incensa. Ipsi enim delegauit Ecclesia preces suas dicens: Dirigatur oratio mea sicut incensum in conspectu tuo . Accepisse de orationibus sanctorum idem dicitur et obtulisse, quia  per ipsum omnium possunt preces ad Deum suauiter peruenire.

Et ascendit fumus incensorum de orationibus sanctorum, etc. Christo Domino se hostiam suauitatis offerente compunctio cordis sanctorum acceptabilis facta est, que ab igne nascens intimo, sicut fumus solet excitare lacrymas.

Et accepit angelus thuribulum, etc. Bene thuribulum igne impletum inducit. Non enim ad mensuram dat Deus Spiritum . Quod proprie de Christi humanitate nouimus adimpletum, in quo habitat omnis plenitudo Diuinitatis corporaliter .

Et misit in terram. Sic et Dominus in Euangelio: Ignem, inquit, ueni mittere in terram .

Et facta sunt tonitrua, et uoces, et fulgura, et terremotus.  Tonitruo comminationis superne, et uoce exhortationis, et fulgure miraculorum terram mouit, quibusdam insequentibus, quibusdam uero sequentibus, his dicentibus: Bonus est, illis autem; Non, sed seducit turbas .

Et septem angeli, qui habebant septem tubas, parauerunt se ut tuba canerent. Ecclesia, septiformi spiritu inflammata, se ad predicandum fiducialiter preparauit, gloriam seculi tubis celestibus quasi muros Iericho deiectura. Nam et illa septem dierum circumitio, totum Ecclesie tempus insinuat.

Et primus angelus tuba cecinit. Recte predicatio plagarum tube, que signum belli est, comparatur. Exalta enim, inquit, sicut tuba uocem tuam et annuntia populo meo scelera eorum . Et alibi,  tuba sit in gutture tuo, quasi aquila super domum Domini , id est grandi uoce predica Nabuchodonosor ad destructionem templi uenturum.

Et facta est grando et ignis, mixta sanguine, etc. Penam gehenne sanguinolentis operibus deberi, predicatorum uoce refertur dicentium: Ad calorem nimium, transibunt ab aquis niuium . Potest etiam nomine sanguinis, ipsa mors anime spiritualis intelligi. Hunc uersum Tychonius sic exponit: »facta est ira Dei, que haberet in se multorum necem.«

Et tertia pars terre combusta est, etc. uita bonorum in doctoribus consistit et auditoribus. Beatus enim qui legit  et qui audit uerba prophetie  . Tertia uero pars malorum hoc utroque caret. Terra enim bona, fructum proferens in patientia , benedictionem accipit a Domino . Mala autem spinas et tribulos generat, cuius consummatio in combustionem. Sic et arborem fructiferam agricola Pater excolit, sterilem uero excidens, igni pabulum prebet .

Et omne fenum uiride combustum est. Omnis caro fenum , que nunc luxus mollitie saginata, sole iudicii feruente, florem decoris amittit, et, ut Dominus ait, hodie in agro est, et cras in clibanum mittitur . Tychonius de tertia parte sic in hoc loco inquit. Tertiam hostes intestinos dicit. Ceterum quidquid preter Ecclesiam est, tertia pars dicta est, et Ecclesia tertia, que contra geminum  malum pugnet.

Et tanquam mons magnus igni ardens, missus est in mare, etc. Crescente religione Christiana, diabolus superbia tumidus, et igne sui furoris ardens, in mare seculi missus est, dicente Domino: Si monti huic dixeritis: Tollere, et iacta te in mare, fiet . Non quod ante ibi non fuerit, sed quod de Ecclesia proiectus, amplius in suos insanire ceperit, fastu prudentie carnalis mortem illis infligens spiritualem. Sapere enim secundum carnem, mors est . Non autem apostolos caro et sanguis docuit, sed Pater qui est in celis . In illo enim mari nauem fidei regebant quod plantis Domini se calcabilem prebuit.

Et mortua est tertia pars eorum, que habebant animas  in mari. Que habent animas dixit, ut ostenderet uiuos spiritualiter mortuos. Sicut Apostolus de uidua deliciosa: uiuens, inquit, mortua est .

Et tertia pars nauium interiit. Alia Editio dicendo: »Et tertiam partem nauium corruperunt,« significat quod tertia, que mortua est, aliam tertiam, id est, succedentem sibi, occiderit noxia traditione, et inutilis imitatione doctrine.

Et cecidit de celo stella magna, ardens tanquam facula, etc. Heretici, quos Iudas apostolus sidera seductionis appellat, de culmine cadentes Ecclesie flamma sue nequitie fontes diuinarum conantur inficere Scripturarum. Quarum non sensus tantum,  sed et uerba sepius infalsare non timent. Absinthii nomine digni, cuius immistio modica, magnam solet amaricare dulcedinem.

Et multi homines mortui sunt de aquis. Multi enim  sequuntur eorum luxurias, per quos uia ueritatis blasphematur , tamen populo Dei, Moyse docente, omnis aquarum unda potabilis est.

Et percussa est tertia pars solis, et tertia pars lune, etc. Ecclesie decus, instar sideris relucentis per falsos fratres sepe obscuratur, qui uel in prosperis, uel in aduersis seculi, minus eam fulgere sua defectione faciunt.

Et diei non luceret pars tertia, et noctis similiter. Alia Editio sic habet: Et diei tertia pars appareret,  et noctis similiter. Id est, ad hoc percussa est ut appareret tertia pars diei et tertia noctis, que Christi et que diaboli. Ad hoc, inquam, percussa est, id est suis uoluntatibus tradita, ut, redundantibus et insolescentibus peccatis, in suo tempore reuelaretur.

Et uidi et audiui uocem unius aquile uolantis per medium celi, etc. Huius aquile uox per eximiorum in Ecclesia quotidie peruolat ora doctorum, cum nequitiam hereticorum, Antichristi seuitiam, diemque iudicii, amatoribus terre predicant grauiter adfuturum, dicentes: In nouissimis diebus instabunt tempora periculosa, et erunt homines seipsos amantes ; et infra: Homines corrupti mente, reprobi circa fidem , et alibi: Tunc reuelabitur ille iniquus qui aduersatur et extollitur supra omne  quod dicitur Deus, aut quod colitur . Et item: Dies Domini sicut fur in nocte, ita ueniet. Cum enim dixerint: Pax et securitas, tunc repentinus eis superueniet interitus .

De ceteris uocibus trium angelorum. Non quod angelorum tube plagas inferant mundo, sed uenientes uel uenturas suo quique tempore predicent.



CAPUT IX.

Et uidi stellam de celo cecidisse in terram, etc. Flamma hereticorum, de qua paucis memorauerat, quo fomite adoleuerit exponit: antiquus quippe hostis, quem Dominus uidit quasi fulgur de celo cadentem , blasphemo dogmate corda suorum aperuit, eosque quasi fumum alta petere, iniquitatem in excelsum loqui, perdocuit.

 Et ascendit fumus putei, sicut fumus fornacis magne, etc. Prenuntia magne fornacis, id est, nouissime persecutionis, heretica feruet insania, non imbecilliores tantum, qui, eris instar, terre quodammodo celique confinia tangunt, sed excelsorum quoque lumen obscurare laborans, non tamen exstinguere ualens. In errorem enim inducentur, si fieri potest, etiam electi .

Et de fumo exierunt locuste in terram. Sicut sancti corpus sunt Christi, et membra de membro, sic et membra carnium draconis coherentia sibi alia nascuntur ex aliis, fumusque heretice cecitatis ore ledentem prauorum generat superbiam. Qui uero elationis excussi, terrena tamen non deserunt. Nam et fumus de quo gignuntur, alta licet appetens, in  seipso semper deficit.

Et data est illis potestas, etc. Aduersariis potestatibus heretici comparantur, in facie uelut innocui, sed in posterioribus uenena seruantes.

Et preceptum est illis ne lederent fenum terre neque omne uiride. Ostendit locustas homines esse, que non ad fenum, sed ad homines mittuntur. Fenum enim hoc loco simpliciter accipimus.

Nisi tantum homines qui non habent signum Dei in frontibus suis. Signum Dei in frontibus suis illi habere dicuntur, a quibus ut oportet habetur. Quorum supra numerum angelus qui ab ortu solis signum Dei uiui attulit, inuiolabilem fixumque recensuit. Illo enim hic locutionis genere uti uoluit, quo dicitur:  Nemo dicit Dominum Iesum nisi in Spiritu sancto , id est, perfecte et uere.

Et dictum est illis ne occiderent eos, etc. Quamlibet heretici seculari potestate fuiti temporaliter in bonos grassari permittantur, animam tamen, ut Dominus ait, occidere non possunt. Tempus quippe seculi quinque mensibus, propter quinque partitum sensum quo in hac uita utimur, significat. Quod uero alia translatio sex menses continet, eidem sensui propter sex etates seculi congruit.

Et cruciatus eorum ut cruciatus scorpii cum percutit hominem. Sicut scorpius a posterioribus uenena diffundit, sic impietas malorum a posterioribus nocet, cum anterioribus, id est, eternis bonis temporalia, que retro sunt, preferri minis blandimentisue compellit.  Hunc scorpionem contra Euangelii parabolam generatio uiperarum sue soboli tradit.

Et in diebus illis querent homines mortem, et non inuenient eam. Miseram uitam cita morte finiri malentes. Sicut beatus Cyprianus sub Deciana contigisse tempestate conquestus: »uolentibus, inquit, mori, non permittebatur occidi.«

Et similitudines locustarum similes equis paratis in prelium. Id est, similes nouissimis persecutoribus. In nouissimo enim bello, quod descripturus est in sequente angelo, equos dicit pugnare. uel simpliciter sicut equi non propria ratione, sed impetu presidentis, aguntur in prelium, ita mali doctores demonico acti Spiritu Ecclesiam impugnant.

Et super capita earum tanquam corone similes auro.  Seniores uiginti quatuor, qui sunt Ecclesia, coronas aureas habent. Isti autem similes auro falsos sibi fingentes de uictoria stulta triumphos.

Et facies earum sicut facies hominum, etc. In facie humana simulationem rationis; in capillis mulierum, fluxos et effeminatos mores; in dentibus leonum, qui et laniare, et naturalem solent afferre putorem, mentis ferocitatem famamque doctrine male; in ferreis uero loricis obdurata contra ueritatem precordia, notat. Qui habentes formam pietatis, uirtutem autem eius abnegantes , ueniunt in uestimentis ouium, intrinsecus autem sunt lupi rapaces .

Et uox alarum earum sicut uox curruum equorum multorum currentium in bellum. Expauescendum magis  quam exponendum est, quod tantum huic exercitui uires accrescunt. Primo fumus ascendit. Deinde locustas effert, que et prius scorpionibus, et mox equis leonibusque comparantur. Quarum et uirtus sufficeret, si non etiam loricate uenirent. Nunc uero uolatiles, et curribus dicuntur similes esse bellantibus.

Et habebant caudas similes scorpionum, etc. Sicut scorpius palpando incedit, sed cauda ferit, ita fraudulenta pernicies malorum blanda et innoxia in facie uidetur, sed dum occulte perimit, quasi latenter mortem trahit.

Potest earum nocere hominibus mensibus sex. Hanc uitam rursus insinuat, ubi potest ualere mendacium  uel ad capiendum inutiles, uel ad cruciandum temporaliter spirituales.

Et habebant super se regem angelum abyssi. Deus summe bonus licet occultis, iustis tamen iudiciis congruum talibus angelum preesse permisit.

ue unum abiit, et ecce ueniunt adhuc duo ue. Quoniam tria ue uentura predixerat, horum nunc unum in heretica fraude iam uenisse, duo autem restare, memorat, que in tempore Antichristi et in die iudicii sunt futura peruersis.

Et sextus angelus tuba cecinit, etc. Sextus angelus predicatores nouissimi certaminis exprimit, qui monente Euangelio, fraudes detegunt Antichristi. Cornua quippe altaris aurei Euangelia sunt Ecclesie  preeminentia.

Solue quatuor angelos, etc. Quantum hostis antiquus cum satellitibus suis in fine mundi sit Ecclesiam persecuturus, indicat, qui a tempore dominice passionis in corde reclusus impiorum, ne hanc quantum uelit noceat, diuina potentia refrenatur. Euphrates enim, qui fluuius est Babylonie, mundani regni potentiam et persecutorum indicat undas. Iste est mons magnus, quem igne ardente in mare missum predixerat.

Et soluti sunt quatuor angeli. More prophetie, que nobis uentura designat, ipse facta uidet in spiritu. Quatuor uero dixit angelos, eo quod in quatuor mundi partibus illa persecutio sit seuitura. Hi sunt enim  quos superius uidit in quatuor angulis terre stantes, et propter consignandos Dei seruos a terre marisque lesione prohibitos.

Qui parati erant in horam, et diem, et mensem, etc. Maligni spiritus, qui singulis horarum et temporum momentis humanam esuriunt mortem, tunc ad exercendam Ecclesiam opportune perdendi liberius seuire permittuntur. Quid autem putas soluti facient, qui tantum nunc nocent ligati?

Et numerus equestris exercitus uicies millies dena millia. Hic numerus duplicitatem dolosam peruersi designat exercitus. Quod alia translatione, que dicit bis myriades myriadum, facilius sentiri potest; hunc autem numerum euangelica quoque parabola opponit regi habenti decem millia , tanquam  malorum duplicitas simplici fidei Christi resistat, cui millia millium ministrant, et decies millies centena millia assistunt .

Et ita uidi equos in uisione, et qui sedebant super eos, etc. Spiritus maligni quorum cordibus president, eorum sunt penis amicti. Legimus enim adorantes bestiam igne et sulphure torquendos, et fumum tormentorum eorum in secula seculorum ascendere. Nota quod in plaga locustarum non se dixit equites, sed equos tantum uidisse. Hic enim magnitudo persecutionum apertam contrarie uirtutis ostendit presentiam. Denique hic capita leonum, illic uero facies quidem humana, sed dentes tantum sunt bestiales. Quia sepe heretici aliquid humanitatis ostentant,  ministri uero nouissime tempestatis, quod dictis et signis suadent, hoc etiam penis extorquent.

Et de ore ipsorum procedit ignis et fumus et sulphur. Ostendit quod pro fumo hyacinthum dixerat. Non autem perspicue ista exeunt de ore ipsorum, sed noxia predicatione penam sibi suisque generant auditoribus. Producam enim, inquit, ignem de medio tui, qui comedat te. .

Potestas enim equorum in ore, et in caudis eorum. Id est, in sermone et officio; propheta enim docens mendacium, ipse est cauda. Qui partem quodammodo cecam et immundam lingue blandientis uolubilitate contegit, dicens impio: Bonus es.

Nam et caude eorum similes serpentibus, etc. Falsi doctores antiqui serpentis, qui hominem decepit,  similes, principum patrocinio fulti, amplius nocent quam si solo sermone suaderent. Sedet, inquit, in insidiis cum diuitibus .

Et ceteri homines qui non sunt occisi in his plagis, etc. Quia falsos Christianos et hereticos descripserat, nunc, ut corpus omne diaboli circumscribat, gentilium quoque commemorat errorem, quibus nichil prodest his plagis non occidi, cum constet eos in gentili tunc quoque perdurare malitia. Neque enim in illa persecutione cogentur gentiles supradictis consentire sed in sua incredulitate morientur.

Et non egerunt penitentiam ab homicidiis suis, etc. Impie religioni improbos etiam mores adiungunt. Descripta Antichristi seuitia, ad ostendendam eiusdem ruinam more suo exordium natiuitatis Christi et  gloriam recapitulat Ecclesie.



CAPUT X.

Et uidi alium angelum fortem, descendentem de celo, amictum nube. Dominus magni consilii angelus descendit de celo, nube carnis amictus. Sicut et Isaias ait: Ecce Dominus ascendit super nubem leuem, et ingredietur Aegyptum , et iris in capite eius. Circa bonos propitiationis promissio perseuerans.

Et facies eius erat ut sol, etc. Facie Domini clarescente, id est, eius notitia per resurrectionis gloriam manifestata, pedes illius super montes euangelizaturi et annuntiaturi pacem , igne sunt Spiritus sancti illustrati, et instar columne firmati. Iacobus  enim et Cephas et Ioannes columne uidebantur Ecclesie esse.

Et habebat in manu sua libellum apertum. Hic est liber supra memoratus, quem, diutino tegmine clausum, Domini tandem gratia reserauit, ut, iuxta prophetam surdi etiam uerba libri audirent . Et merito facies eius ut sol, quia librum iam gestat apertum.

Et posuit pedem suum dexterum super mare, sinistrum autem super terram. Predicatio fidei Christiane terra marique propagatur. Sed, allegorice, fortiora membra in maioribus periculis, altera in competentibus sistuntur. Non enim patitur nos Deus tentari super id quod possumus .

 Et cum clamasset, locuta sunt septem tonitrua uoces suas. Domino fortiter predicante, Ecclesia quoque, septiformi gratia plena, suas ad predicandum uoces eleuat. Leo enim rugiet, quis non timebit? Dominus Deus locutus est, quis non prophetabit ? Septem quippe tonitrua idem sunt quod septem tube de quibus sermo est.

Et cum locuta sunt septem tonitrua, ego scripturus eram. Superius enim audiuit: Quod uides, scribe in libro .

Signa que locuta sunt septem tonitrua, noli ea scribere. Mysteria fidei Christiane nec passim cunctis ostenta, ne uilescant, nec probis claude, ne in totum lateant. Propter quod inferius audiuit: Ne signaueris uerba prophetie huius . Quod utrumque  apud Danielem uno uersiculo comprehenditur, cui per angelum dicitur: Signa librum et claude sermonem usque ad tempus statutum .

Et angelus quem uidi stantem supra mare et supra terram, leuauit manum suam ad celum, et iurauit, etc. Angelus per uiuentem in secula iurat, dum Christus, in nomine Patris ueniens, incommutabili sua dicta ueritate confirmat: Celum, inquiens, et terra transibunt, uerba autem mea non transibunt .

Qui creauit celum et ea que in illo sunt, etc. Qui, mari terraque consistens, celo palmam tendit, congrue per celi, terre marisque, Creatorem iurat.

Quia tempus amplius non erit. Erit utique, ut psalmus ait, tempus impiorum in eternum , sed  mutabilis secularium temporum uarietas in nouissima tuba cessabit. Canet enim tuba, et mortui resurgent incorrupti, et hereditas eorum in eternum erit .

Consummabitur mysterium Dei, etc. Mysterium quod nunc euangelizatur, tunc consummabitur, quando ibunt impii in supplicium eternum, iusti autem in uitam eternam .

Et uox quam audiui de celo iterum loquentem mecum, etc. Domino futuri temporis mysteria pandente, ac dicente: Appropinquauit enim regnum celorum , Ecclesia quoque monetur eumdem predicandi percipere librum. Quamuis et eidem Ioanni possint hec dicta congruere post exsilium ad predicandum reuersuro.

 Et abii ad angelum, dicens ei ut daret mihi librum. Accedat ad Dominum qui uelit docendi percipere sacramenta.

Et dixit mihi: Accipe librum, et deuora illum. Id est, insere tuis uisceribus, et describe in latitudine cordis tui.

Et faciet amaricari uentrem tuum, etc. Cum perceperis, oblectaberis diuini eloquii dulcedine, sed amaritudinem senties, cum predicare et operari ceperis quod intellexeris. uel certe iuxta Ezechielem intelligendum, qui cum librum se deuorasse diceret, adiecit, Et abii amarus in indignatione spiritus mei.

Et dixit mihi: Oportet te iterum prophetare populis et gentibus. Quid liber comestus, et amaritudini mista  dulcedo significaret, exprimit, quod, uidelicet, ereptus exsilio, gentibus esset Euangelium predicaturus, amore quidem dulce, sed tolerandis persecutionibus amarum.



CAPUT XI.

Et datus est mihi calamus similis uirge. In calamo, ministerium scribendi Euangelii percepit, qui non inani nitore superuacuus, sed similis est uirge equitatis, uirge regni Dei . Regnum enim Christi describit eternum.

Surge et metire templum Dei et altare. Surge dixit, non quia hec Ioannes sedibundus audiebat, sed quia hoc uerbo excitantur corda singulorum euangelicam Scripturam actusque metiri. Ibi enim quantum singuli proficiant, quantumque regule diuine  concordent, inueniunt.

Et adorantes in eo. Quia non omnes qui uidentur, in eo adorant, sicut qui confessus fuerit in me. Partem denique iubet non recenseri, dicens:

Atrium autem quod est extra templum, eiice foras, etc. Hi qui nomine tenus Ecclesie iunguntur, et nec altari nec sanctis sanctorum appropiant, a regula Euangelii proiecti gentibus sociantur. Omnis enim gloria eius filie regum ab intus .

Et ciuitatem sanctam calcabunt mensibus quadraginta duobus. Non solum de Ecclesia pelluntur, sed et eamdem Ecclesiam sociis gentilibus tribus semis annis impugnant. Non quod illo tantum hanc, id est, Antichristi tempore conculcent, sed quod omne malorum corpus illo quasi ad proprium caput pertineat,  in quibus iam nunc ministerium operatur iniquitatis.

Et dabo duobus testibus meis, etc. Ne seuitia prauorum terreret audientem, Ecclesiam quoque duobus ex populis unitam, gratia commemorat illustrandam esse uirtutum. Que et ipsa caput suum, Christum uidelicet in carne docentem, semper intuens, tribus semis annis prophetatura narratur. Menses enim trium semis annorum, id est, tricies quadrageni et bini, mille ducentos sexaginta dies efficiunt. Daniel autem scribit dies mille ducentos nonaginta temporis eiusdem, quo ponenda sit abominatio in desolationem.

Saccis amicti. Id est, in exomologesi constituti.  Sicut propheta: Ego autem, ait, dum mihi molesti essent, induebam me cilicio .

Hi sunt due oliue, etc. Ecclesia duorum Testamentorum lumine radiata, Domini semper iussis assistit. Nam et propheta Zacarias unum candelabrum uidit septiforme, et has duas oliuas, id est, testamenta, infundere oleum candelabro. Hec est Ecclesia cum oleo suo indeficiente, quod eam facit in lumine orbis ardere.

Et si quis eos uoluerit nocere, ignis exiet de ore illorum, etc. Si quis Ecclesiam ledit, eiusdem lesionis reciprocante iudicio igne consumitur condemnatus. Omnes enim qui acceperint gladium, gladio peribunt . Unde et Chaldaica flamma, que pueris Dei ingerebatur, ipsos ministros impietatis absumpsit.  Siue in bono precibus oris Ecclesie igne spiritualiter consumitur in melius cummutandus. Carbones, inquit, ignis congeres super caput eius .

Hi habent potestatem claudendi celum, ne pluat, etc. Data est Ecclesie in Christo omnis potestas in celo et in terra, clauibus ei ligandi atque soluendi dimissis . Sed et spiritualiter celum clauditur, ne imbrem pluat, ne super terram sterilem de Ecclesia benedictio descendat. Sicut Dominus de Patre uinee sue: Nubibus, inquit, mandabo, ne pluant super eam imbrem .

Et potestatem habent super aquas, etc. Non solum aquas suspendunt, sed etiam que descenderant inutiles faciunt, quod est uertere aquas in sanguinem.  Bonus enim Christi odor de Ecclesia fragrans, aliis odor mortis in mortem, aliis odor est uite in uitam .

Et cum finierint testimonium suum, bestia, etc. Aperte ostendit omnia hec ante nouissimam persecutionem fieri dicendo Cum finierint testimonium suum, utique illud quod perhibent usque ad reuelationem bestie, que cordibus emersura est impiorum. Non quod tunc eodem testimonio non nitantur hosti fortiter resistendo, sed quod tunc Ecclesia uirtutum gratia destituenda credatur, aduersario palam signis mendacii coruscante. Nam faciem eius precedet egestas, ut Dominus ait .

Et uincet eos, et occidet illos. uincet in eis qui succubuerint, occidet in eis qui pro Christi nomine  laudabili patientia fuerint interempti. Aut si spiritualiter uincet et occidet, partem testium accipiemus. Sicut in Euangelio Dominus dicit: Tradent uos in pressuram, et occident uos . Quod Lucas euangelista pro parte dictum insinuat dicens: Occident ex uobis .

Et iacebunt corpora eorum in plateis ciuitatis magne. Si me, inquit, persecuti sunt, et uos persequentur. Non est ergo mirum si ciuitas impiorum, que Dominum crucifigere non timuit, seruos quoque ipsius ludibrio habeat etiam occisos. Qualia sepe facta historia ecclesiastica refert.

Que uocatur spiritualiter Sodoma, etc. Id est, muta et tenebrosa, nec lumen utique fidei, nec confessionis habens uocem. Corde enim creditur ad iustitiam,  ore autem confessio fit ad salutem . He prouincie in signum pene spiritualis uisibiliter his plagis, id est, igne deuorante, et aqua in sanguinem uersa, percusse sunt.

Et uidebunt de populis et tribubus, etc. Non dixit: uidebunt populi et tribus, sed multi de populis, qui aliis credentibus, sanctos palam irrident.

Et corpora eorum non sinent poni in monumentis. uotum eorum dixit et impugnationem. Non quod ualeant facere ne sit Ecclesia in memoriam. Sicut: Nec uos intratis, nec alios sinitis intrare , cum intrent, illis impugnantibus. Facient autem perspicue de uiuorum occisorumque corporibus, quia nec uiuos sinent sacra celebrando in memoriam  colligi, nec occisos in memoriam recitari, nec eorum corpora in memoriam Dei testium se peliri.

Et habitantes terram, gaudebunt super eos. Quoties affliguntur iusti, exsultant iniusti, et epulantur, sicut, dum superbit impius, incenditur pauper.

Quoniam hi duo prophete cruciauerunt eos. Propter plagas quibus propter testamenta Dei humanum genus urgetur, etiam uisus ipse iustorum grauat iniustos. Sicut ipsi dicunt: Grauis est nobis etiam ad uidendum .

Et post tres dies et dimidium, Spiritus uite a Deo, etc. Hucusque angelus futurum narrauit, et nunc inducit factum quod futurum audit, regno Antichristi perdito, sanctos resurrexisse in gloriam.

 Et timor magnus cecidit super eos qui uiderunt eos. De omnibus uiuis dixit, quia et iusti superstites pertimescent in resurrectione dormientium.

Et ascenderunt in celum in nube. Hoc est quod Apostolus dixit: Rapiemur in nubibus obuiam Domino in era .

Et uiderunt illos inimici eorum. Hic separauit iniustos ab his quos in commune dixerat timuisse.

Et illa hora factus est terre motus magnus, etc. Incumbente terrore iudicii, omnis diaboli ciuitas super arenam condita cum omnibus edificatoribus suis corruet. Et denarius enim et septenarius numerus est perfectus. Quod si non esset, a parte totum intelligendum erat.

Et ceteri in timore sunt missi. Quis hominum  gloriabitur castum se habere cor, cum uirtutes celorum commouebuntur?

Et dederunt gloriam Deo celi. Isti sunt super petram edificati, qui, aliis terre motu ruentibus, de stabilitate sua, recta Dominum confessione clarificant. Letabitur enim iustus, cum uiderit uindictam impiorum. Quidam duos prophetas Enoch et Eliam interpretantur, qui, tribus semis annis predicantes, contra mox secuturam Antichristi perfidiam fidelium corda confirment, illisque occisis, tantumdem temporis seuitiam eiusdem grassaturam, et, reinstaurato demum certamine, a sanctis, qui latebrarum presidio uelut mortui credebantur, esse superandam; qui pro unius compage corporis idem prophete resurgere dicantur, acriusque illis uisis qui iam mortui  putabantur, exaggerata persecutione multos eorum qui uel septenario uel denario numero digni credebantur esse casuros, dicente Daniele: Confirmabit pactum multis hebdomada una et in dimidio hebdomadis deficiet hostia, et sacrificium, et in templo erit abominatio desolationis . Et in subsequentibus: Et cum posita fuerit abominatio in desolationem, dies mille ducenti nonaginta . Qui numerus circa trium annorum et sex mensium curricula diuersatur. Denique Elias igne quondam perdidit aduersarios, et tres semis annos latitans imbres continuit, tandemque pseudoprophetis interfectis, per sacrificium quod ablatum fuerat conuertit Isrel ad Dominum.

 ue secundum abiit, et ecce ue tertium ueniet cito. Hoc ue secundum non ad recapitulationem, sed ad prelium equorum, quod tuba sexti angeli commotum est, pertinet. Predixerat enim aquila tria ue de trium uoce uentura tubarum. Sed ibi non dixit, ne statim tertium sequi putaretur quod ad septimum angelum et ad finem pertinet.

Et septimus angelus tuba cecinit, etc. Sex tube priores seculi presentis etatibus comparate uarios bellorum Ecclesie denuntiauere concursus. Septima uero, Sabbati eterni nuntia, uictoriam tantum et imperium ueri regis indicat.

Et uiginti quatuor seniores adorauerunt Deum, etc. Ecce, inquit, ue tertium ueniet in uoce septimi angeli. Et cum cecinisset, non nisi Ecclesiam dixit  laudantem Deum et gratias agentem. Unde intelligimus bonorum retributionem non esse, nisi ue malorum.

Qui es, et qui eras, etc. Tu quidem, rebellantibus licet impiis, a seculo regnasti, sed eorum nunc furor te iudice pressus peribit. Dominus enim regnauit, irascantur populi .

Et tempus mortuorum iudicari, et reddere mercedem, etc. Ordini congruit euangelice lectionis, primo quidem omnes gentes ante Iudicem congregandas, deinde dexteros in regno Patris per multas mansiones collocandos, impios uero extra terminos regni pulsos, flammis maledictionis esse torrendos.

Et exterminandi eos qui corruperunt terram. Hoc est ue nouissimum. Hactenus de septem angelis  tuba canentibus, nunc recapitulat a natiuitate Domini, eadem aliter ac latius dicturus.

Et apertum est templum Dei in celo, etc. Templum Domini quondam in terra positum, arcam testamenti sub uelamine mystico clausam tegebat; nunc autem in Ecclesia, que est templum Dei uiui, cuius conuersatio in celis est , uelo templi ueteris et medio pariete macerie Domini sanguine discisso, arca Incarnationis eius toto iam panditur orbi. Quasi enim manna celestis in auro mundo, diuinitas est in corpore sancto.

Et facta sunt fulgura et uoces, etc. Hec omnia uirtutes sunt coruscationis, et predicationis, et bellorum Ecclesie. Hec dixerat facta et in descriptione  predicationis septem angelorum ab aduentu Domini, cum stetisset super aram, sed generaliter ab origine usque in finem. Deinde descripsit per partes, quemadmodum facta sint: ita et nunc, ut templum Dei in celo apertum sit, et pugne secute, dicens:



CAPUT XII.

Et signum magnum apparuit in celo. Quod nunc quoque apparet in Ecclesia, Deum ex homine fieri.

Mulier amicta sole, et luna sub pedibus eius. Ecclesia Christi lumine cincta, gloriam calcat temporalem: Orietur, inquit, in diebus eius iustitia, et abundantia pacis donec extollatur uel interficiatur luna . Id est, abundantia pacis in tantum  crescet, donec omnem mutabilitatem mortalitatis absumet, cum nouissima inimica destruetur mors . Siue quia eadem Ecclesia partim in celo, sole Christo fruitur, partim in corpore peregrinatur a Domino. Potest hic intelligi quod ait: Leua eius sub capite meo, et dextera eius amplexabitur me .

In capite eius corona stellarum duodecim. Duodenario apostolorum numero caput ornatur Ecclesia, siue Christum intelligas, siue ipsum primordium eiusdem Ecclesie nascentis, capitis nomine designatum. Posuisti, inquit, in capite eius coronam de lapide pretioso .

Et in utero habens, et clamauit parturiens. Ecclesia spiritualiter et quos parturit parit, et iam genitos  parturire non desinit. Sicut ipsa dicit: Filioli mei, quos iterum parturio donec formetur Christus in uobis .

Et cruciabatur ut pariat. Sic Dominus in Euangelio: Mulier, inquit, cum parit, tristitiam habet, quia uenit hora eius; cum autem peperit puerum, iam non meminit pressure propter gaudium . Quod ipse discipulis exponens adiunxit: Et uos igitur nunc quidem tristitiam habetis; iterum autem uidebo uos, et gaudebit cor uestrum .

Et ecce draco magnus rufus, etc. Diabolus seuitia cruentus contra Ecclesiam potentia terreni regni armatur. In septem enim capitibus omnes reges suos, et in decem cornibus omne regnum dicit.

Et cauda eius trahebat tertiam partem stellarum  celi, etc. uires et malitiam hostis indicat, quem Ecclesia Domino iuuante deuincit, qui innumeram partem angelorum, uel hominum, dolo fallente quasi cauda deiecerit. Cauda enim est pars ceca, pars immunda, suique uelamine contegens immunda ne appareant. Tychonius more suo tertiam partem stellarum que cecidit falsos fratres interpretatur, quod altera tertia Ecclesia sit, et hostes forinseci tertia.

Et draco stetit ante mulierem, ut cum peperisset, filium eius deuoraret. Insidiatur Ecclesie diabolus, fidem Christi contendens in cordibus exstinguere credentium, ut quem illa docendo genuit ipse quasi occidat doctum. Cuius in Herode doli figura ostensa est, qui, sicut hostes intestini, Dominum ut perimat,  adorare se uelle simulat.

Et peperit puerum masculum. Semper Ecclesia, dracone licet aduersante, Christum parit. Masculum autem dixit uictorem diaboli qui feminam uicerat. Nam quis filius nisi masculus? Qui recturus est omnes gentes in uirga ferrea , inflexibili iustitia regit bonos, confringit malos. Quod in superioribus etiam Ecclesie promittitur: Dabo ei potestatem super gentes, et reget eas in uirga ferrea . Nam et Ecclesia quotidie gignit Ecclesiam, mundum in Christo regentem.

Et raptus est filius eius ad Deum, etc. Ideo Christum spiritualiter in auditorum mente nascentem apprehendere non potest impietas, quia idem cum  Patre regnat in celis, qui nos quoque resuscitauit, et consedere fecit in celestibus in Christo.

Et mulier fugit in solitudinem. Ecclesia sub spe uiuens eternorum peregrinatione presentis eremi gaudet, accepta potestate calcandi super serpentes et scorpiones, et super omnem uirtutem draconis rufi instar Isrelitice plebis, que pane celesti pasta in eremo, uisu enei serpentis, serpentes uicit ignitos.

Ubi habet locum paratum a Deo. Esto mihi, inquit, in Deum protectorem, et in locum refugii, ut saluum me facias.

Ut ibi pascant illam diebus mille ducentis sexaginta. Isto dierum numero, qui tres semis annos facit, omnia Christianitatis tempora complectitur, quia  Christus, cuius hec corpus est, tantum in carne temporis predicauerit.

Et factum est prelium magnum in celo. Michel et angeli eius, etc. Celum Ecclesiam significat, in qua Michelem cum angelis suis contra diabolum dicit pugnare, quia secundum Dei uoluntatem pro peregrinante Ecclesia orando, et adiutoria ministrando, confligit. Quem et Daniel in nouissima grauissimaque pressura in auxilium dixit Ecclesie uenturum, unde ab eo putant Antichristum esse perimendum. Ita uero angeli eius esse dicuntur, quemadmodum et angeli nostri. Dominus ait: Angeli eorum semper uident faciem Patris mei , eorum scilicet quorum ciues sunt.

Et draco pugnabat, et angeli eius. Angeli Satane  non illi tantum qui ei natura sunt et uoluntate similes, sed et homines eorum laqueis irretiti, sunt intelligendi.

Et non ualuerunt. Silicet, toto tempore.

Neque locus inuentus est eorum amplius in celo. Id est, in hominibus sanctis, per eiectionem eius celum iam factis, qui credentes semel expulsum eum amplius non recipiunt.

Et proiectus est draco ille magnus in terram. Antiquus hostis de spiritualibus expulsus, arctius in terrenis includitur. Hoc est de celo precipitari, et in terram mitti. Cui dicitur: Terram comedes cunctis diebus . In qua terra sanctorum pedibus conteritur, sicut scriptum est: Super aspidem et basiliscum ambulabis.

 Nunc facta est salus et uirtus et regnum Dei nostri, etc. Euidenter ostenditur in quo celo ista fiant. In Ecclesia namque factam nouimus uictoria Christi salutem. Pro qua dicit: Data est mihi omnis potestas in celo et in terra . Non quam semper ipse habuit, sed quam in Ecclesia ex tempore quo ipse uoluit, tanquam caput in membris habere cepit.

Quia proiectus est accusator fratrum nostrorum. Congratulantur angeli saluti fratrum suorum, id est, ciuium futurorum, nunc autem peregrinorum.

Qui accusabat illos ante conspectum Dei nostri die ac nocte. Quos et prosperis male uti, et in aduersis non habere patientiam suggillat.

 Et non dilexerunt animas suas usque ad mortem. Merito animas pro Christo contemnunt, qui per sanguinem Christi tantum uicerunt aduersarium.

Propterea letamini, celi, et qui habitatis in eis. Hic habitatores celi, et angelos, et homines sanctos oportet intelligi, et utriusque conuenit in Domino gratulari, cum et homines angelis sociantur, et angeli humane in Christo substantie famulantur.

ue terre et mari, quia descendit diabolus, etc. Sicut gaudium redemptis, sic pereuntibus planctum docuit exspectandum. Magnumque ue illis imminet, quos nequissimus hostis possidet iratus.

Et postquam uidit draco quod proiectus est in terram, etc. Inextricabili astu diabolus Ecclesiam impugnans, quanto plus deiicitur, tanto magis persequitur.

 Et date sunt mulieri due ale aquile magne, etc. Ecclesia duobus fulta testamentis, tumultuosa seculi uenena cauens, mentis affectu quotidie solitudinem quieti et modesti spiritus petit, ita gaudendo canens: Ecce elongaui fugiens, et mansi in solitudine . Nec dissonat quod ibi columbe querit, hic uero aquile percipit alas. Sicut enim illa propter donum Spiritus sancti, sic et hec propter celsum uolatum, aciemque sublimem, qua mundo corde Deum cernit, Ecclesia figurata est, cuius renouabitur sicut aquile iuuentus.

Ubi alitur per tempus, et tempora, et dimidium temporis. Totum tempus Ecclesie designatur, dierum numero superius comprehensum. Tempus enim  annum significat, tempora duos, dimidium temporis sex menses.

Et misit serpens ex ore suo aquam tanquam flumen post mulierem, etc. Impetum persecutorum aqua significat. Unde dicitur: Forsitan uelut aqua absorbuissent nos . Ecclesia ergo non solum uerbo Dei subleuata, sed et ui persecutionum propulsa, festinat euolare de mundo.

Et aperuit terra os suum, et absorbuit flumen. Terra hec sancta Domini caro est, que susceptam deglutiens mortem temporaliter sibi preualentem, nos quoque deglutire docuit. Potest et Ecclesia intelligi, cuius monitis et precibus oris inimici cauentur insidie.

 Et iratus est draco in mulierem, etc. uidens non posse continuari persecutiones quod ore sancte terre auertantur, magis se armauit mysterio facinoris insistere, quo possit iugiter insidiari.

Qui custodiunt mandata Dei, etc. Mandata Dei in fide Iesu Christi custodire, hoc est pugnare cum dracone, et ipsum prouocare in prelium. Et gratias Deo, qui seui draconis euacuauit inceptus. Ecce enim, Dominum in carne natum exstinguere molitus, eius resurrectione frustratur. Post apostolis fiduciam docendi refringere laborans, quasi mulierem, id est, totam Ecclesiam de rebus humanis auferre satagebat. Sed et hoc frustra nisus passim nunc singulas fidelium impugnat etates. Unde et sequitur:

 Et stetit super arenam maris. Id est, super multitudinem populi, quem proiicit uentus a facie terre. Illius, sine dubio, qui hostis machinas absorbere solet, idem hostis insidias et bella excitaturus insistit.



CAPUT XIII.

Et uidi de mari bestiam ascendentem. uarias habet bestia pro ratione locorum intelligentias. Hic ergo corpus diaboli de populo nascens impiorum significat. Hoc etenim mare quod supra abyssus intelligitur. Unde et draco rex dicitur omnium que in aquis sunt, et cuius in mari secundum Dauid confringuntur capita.

Habentem capita septem et cornua decem, etc.  Ostendit id esse septem capita quod decem cornua. Dixerat enim draconem septem diademata super septem capita gestare; nunc dicit bestiam decem diademata super decem habere cornua. Septem namque et decem, idem est sicuti septupla accipiet in isto seculo. Et alius euangelista, centupla .

Et super capita eius nomina blasphemie. Reges enim suos deos appellant, tam mortuos, et uelut in celum atque inter deos translatos, quam etiam in terris Augustos, quod est nomen  deitatis. Alio autem loco totam ipsam bestiam plenam dicit nominibus blasphemie.

Et bestia quam uidi, similis erat pardo, etc. Pardo, propter uarietatem gentium; urso, propter malitiam et uesaniam; leoni, propter uirtutem corporis et  lingue superbiam similatur. Legimus in Daniele regnum Chaldeorum leene, Persarum urso, Macedonum pardo comparatum.

Et dedit illi draco uirtutem suam. Sic Apostolus, de diaboli corpore loquens: Cuius est, inquit, aduentus secundum operationem Satane in omni uirtute, signis, et prodigiis mendacii his qui pereunt .

Et uidi unum de capitibus eius quasi occisum in mortem, etc. Antichristus, ad capita regni terreni pertinens, imitatione ueri capitis nostri se quasi occisum resurrexisse, et pro Christo qui hoc uere perfecit, se suscipiendum audet exhibere. Cuius commenti dicitur in Simone Mago precessisse fallacia.

Et admirata est uniuersa terra post eam. Genus  ponit pro specie, dicens adorari bestiam, cum ipsum caput simulatitium sub nomine capitis uere occisi et uiuentis, terreni sint homines adoraturi.

Et adorauerunt draconem qui dedit potestatem bestie. Illi dicunt adorare se Deum, qui dedit potestatem Christo.

Et adorauerunt bestiam dicentes: Quis similis bestie? Ipsi dicunt: Quis similis Christo? Aut quis illum potest uincere?

Et datum est ei os, loquens magna et blaphemias. Qui extollitur, inquit, super omne quod dicitur Deus, aut quod colitur .

Et data est illi potestas facere menses quadraginta duos, etc. Ante enim tres semis annos non aperto  ore blasphemat, sed in mysterio facinoris, quod facta dissensione, et reuelato homine peccati, nudabitur. Tunc enim dicet: Ego sum Christus ; nunc uero: Ecce hic Christus, et ecce illic . Ad Deum autem significat, aduersus Deum.

Blasphemare nomen eius, et tabernaculum eius. Dignitatem sibi nominis Dei impius usurpans, ecclesiam quoque suam nominare presumet.

Et datum est illi bellum facere cum sanctis, etc. A toto partem. Que uinci potest, cum uiolentia temporis, si fieri potest, etiam electi quatientur. Ut condemnentur Iudei, qui, non credentes ueritati, susceperunt mendacium

Et adorauerunt eam omnes qui habitant terram. Omnes dixit, sed habitantes terram. Recedentes  enim, inquit, a te, in terra scribentur .

Quorum non sunt scripta nomina in libro uite Agni. Iustum est eos qui mortis auctori seruiunt in libro uite non scribi, et qui simulatoria nece bestie deluduntur Agni qui abstulit peccata mundi carere consortio. Agni, inquit,

Qui occisus est ab origine mundi. Agni, ut Petrus ait, immaculati, precogniti quidem ante constitutionem mundi, manifestati autem nouissimis temporibus . Alia enim Editio Agnum signatum ab origine mundi transtulit. Potest et per hyperbaton intelligi, quod sanctorum ab initio nomina sint in libro uite conscripta.

Si quis habet aurem audiendi, audiat. Quoties  Scriptura hoc dictum interponit, intentum pre obscuritate rei querit auditorem. Ne enim momentaneum diaboli regnum magni penderetur, cogitationibus humanis occurrit dicens: Qui in captiuitatem duxerit, in captiuitatem uadet, id est, diabolus et bestia, qui suis nunc retibus gentes captiuare uidetur, ipse erit cum suis cito captiuus.

Qui gladio occiderit, oportet eum gladio occidi. Qui Ecclesiam nunc uel carnali uel etiam spirituali morte persequitur, hunc Dominus iehsu interficiet spiritu oris sui, et destruet illustratione aduentus sui.

Hic est patientia et fides sanctorum. Promiserat occidi homicidam, sed quia nemo coronatur nisi qui legitime certauerit, nunc animis opus esse dicit, nunc pectore firmo. Descripta generaliter bestia  primo in hypocrisi, deinde aperto ore blasphemante, describit eamdem in solis prepositis, similiter in hypocrisi, deinde reuelatam.

Et uidi aliam bestiam ascendentem de terra. Aliam dixit de officio. Alias una est. Quod est autem mare, hoc, teste Daniele, est terra. Cui quatuor bestias ascendere de mari cernenti per angelum dicitur: He quatuor bestie magne, quatuor regna consurgent de terra .

Et habebat cornua duo similia agni, et loquebatur ut draco. Agni cornua prefert, quo draconis uenena latenter inserat. Quia, per hypocrisin sanctitatis, eam quam in se ueraciter habuit Dominus, singularem sibi inesse et sapientiam mentitur et uitam. De  hac bestia Dominus: Attendite, inquit, a pseudoprophetis, qui ueniunt ad uos in uestimentis ouium, intrinsecus autem sunt lupi rapaces .

Et omnem potestatem prioris bestie faciebat. Discipuli miseri magistrum sequuntur in omnibus.

Et fecit terram, et inhabitantes in ea, adorare bestiam primam. uim seductionis ostendit, et corpus sibi mancipasse, et animam que habitat in ipso.

Cuius curata est plaga mortis. Id est, que se simulauit mortem resurgendo uicisse. Hunc enim Scriptura non occisum, sed uelut occisum, dixerat, sicut de Iudeis dictum est: Ipsi autem non intrauerunt in pretorium, ne contaminarentur. Non enim affirmauit euangelista potuisse inquinatissimos inquinari, si pretorium intrassent; aut Iudei tantorum scelerum  conscii uere inquinati timuerunt, sed quid simulassent quasi affirmans retulit.

Et fecit signa magna, ita ut etiam ignem faceret de celo descendere in terram. Miraculum ignis, quasi maximum ceteris pretulit, ut quia Dominus Christus discipulis Spiritu sancto in igne ueniente uirtutum dedit gratiam, ipse quoque suos, quasi simili carismate, astu fallente decipiat.

Et seducit habitantes terram, etc. Aduentus enim eius erit, sicut dictum est, secundum operationem Satane in omni uirtute, et signis, et prodigiis mendacii . Que solet ambigi utrum propterea dicta sint signa et prodigia mendacii, quoniam mortales sensus per phantasmata decepturus est, ut quod non facit, facere uideatur; an quia illa ipsa  etiam, si erunt uera prodigia, ad mendacium pertrahent credituros non ea potuisse nisi diuinitus fieri, uirtutem diaboli nescientes, qui non phantastico, sed uero igni et turbine tantam familiam sancti Iob cum tantis gregibus absumpsit. Siue autem hoc, siue illo modo signa mendacii dicantur, hoc est, sine dubio, in quo illa tentatio cunctis maior apparebit, quando pius martyr et corpus tormentis subiicit, et tamen ante eius oculos miracula tot facit.

Dicens habitantibus in terra, ut faciant imaginem bestie, etc. Id est, esse eius similes, et sic ei facere imaginem, ut alia Editio dicit: Sicut habet plagam de gladio et uixit. Id est, ea falsitate se dicant commortuos,  et consurrexisse Antichristo, quasi ille et Deum mediatorem inter se suosque constituat, non enim sicut Dominus noster iehsu Christus habet alterum, inter quem suosque mediator sit.

Et datum est illi ut daret spiritum imagini bestie. Id est, ipsi populo qui hanc falsitatem impleuerit bestie se constituendo imaginem, spiritum ueritatis se dare simulauit.

Et ut loquatur imago bestie. Non tantum uulgus miserum simulato per ignem spiritu deludet, uerum etiam docendis aliis efficiet idoneum.

Et faciet ut quicunque non adorauerint imaginem bestie, occidantur. Non illam imaginem quam se dicunt fieri, sed illam cui similem populum faciunt. Facit ergo ut imago bestie adoret imaginem  bestie, id est, ut populus adoret diaboli inuentionem.

Et faciet omnes pusillos et magnos, etc. Non omnes sine exceptione quasi et gentiles, sed qui ad hoc mysterium pertinent.

Habere characterem in dextera manu aut in frontibus. Character est mysterium iniquitatis, quod hypocrite sub nomine Christi in opere et professione accipiunt.

Et ne quis possit emere aut uendere. In hac uendendi et mercandi mentione docuit, quod sicut in bono symbolum Ecclesia tradidit profuturum nostre saluti, ita illi in malo tali se definitione coarctent, ut nec mercandi aut uendendi licentia detur, sicut mercatores qui una naui portantur, uniformi signo tenentur.

 Nisi qui habet characterem nominis bestie, etc. Id est, qui communicat fraudi illius. Character enim, id est, nota, et nomen bestie, et numerus nominis eius unum est. Numerus enim hominis est, ne eum putemus, iuxta quorumdam opinionem, uel diabolum esse uel demonem, sed unum de hominibus, in quo totus Satanas habitaturus est corporaliter. Est enim homo peccati, filius perditionis.

Hic sapientia est. Qui habet intellectum, etc. Hic numerus apud Grecos in nomine Titanis, id est, gigantis, dicitur inueniri, hoc modo. enim CCC, u, X, CCC, I, L. Et hoc sibi nomen Antichristus, quasi omnibus potentia antecellat, usurpatum ire putatur, et ipsum se esse iactans de quo  scriptum est: Exsultauit ut gigas ad currendam uiam, a summo celo egressio eius, etc. . Ponit autem Primasius et aliud nomen, eumdem numerum complectens, I, L, CCC, u, XL, LXX, CC, quod significat honori contrarium. Sed et uerbum I, C, L, LXX, CCCC, XL, u, id est, nego. Per que et persone qualitas et operis Antichristi insinuetur asperitas. Sed operosa expositione indiget, quomodo se tantus appetitor laudis, tali uelit charactere notari. Aliter senarium numerum, quo mundus factus est, perfectionem operis significare quis nesciat? Qui siue simplex, siue per decem centumue multiplicatus, eiusdem perfectionis, sexagesimum centesimumque fructum demonstrat.  Erat autem pondus auri quod afferebatur Salomoni per singulos annos sexcentorum sexaginta sex millia talentorum. Quod ergo uero regi iure munus et debetur et soluitur, hoc etiam sibi seductor ille tyrannus exigere presumet.



CAPUT XIu.

Et uidi, et ecce Agnus stabat super montem Sion. Id est, Dominus iehsu Christus, Ecclesie sue certaminum fasce desudanti exemplo uirtutis et protectionis munimine prestabat. Ostenso enim corpore, quod draconis et uirtute confusum, et notatum est cauterio, ne corpus Agni bestie timeres succubuisse furori, ostendit Ecclesiam solito fulgore numeroque gaudentem. Notaque bestiam in arena maris Agnum in monte Sion consistere.

 Et cum illo centum quadraginta quatuor millia. Numerus hic finitus pro infinito debet intelligi, et secreti significatione mysterii, uirginali aptus examini, quod Deum ex toto corde, tota anima, totaque mente diligens , corpori quoque quod ex quatuor qualitatibus subsistit, illi est integritate sacratum. Ter enim terni nouem, et quater quaterni sedecim. Sedecies autem noueni centum quadraginta quatuor adimplent. Ut cum de his qui in carnalis uite constituti merito in monte Sion cum Agno uidentur, tam perfecta multitudo cernatur, de ceteris Ecclesie membris non dubitetur.

Habentia nomen eius et nomen Patris eius scriptum in frontibus suis. Ostendit que sit imitatio note in fronte corporis bestie, dum Deum et Christum  dicit scriptos in frontibus Ecclesie.

Et audiui uocem de celo, tanquam uocem aquarum multarum. Magna uox sanctorum, magna est deuotio caritatis, quam se de celo audisse refert, cum eos qui uocem ediderunt in Sion monte stare prediceret. Ut ostendat se montem Sion non aliud dixisse quam Ecclesiam, que, ad deuincenda grauamina pressurarum, sublimi contemplationis erecta gaudio, Regis sui certamina laude simul et imitatione concelebrat. Hoc est enim ueraciter Agno stanti psallere.

Et uox quam audiui sicut citharedorum citharizantium in citharis. Cum cithariste Dei omnes sancti sint, qui carnem suam crucifigentes cum uitiis et concupiscentiis , laudant eum in psalterio  et cithara , quanto amplius illi qui euangelice priuilegio castitatis totos se Domino faciunt holocaustum, singulariter abnegantes semetipsos, et tollentes crucem suam  sequuntur Agnum quocunque uadit !

Et cantaban quasi canticum nouum ante sedem. uetus erat canticum: Beatus qui sedem in Sion et domesticos in Ierusalem habet. Nouum uero est: Letare, sterilis que non paris . Et item, Dabo, inquit, eunuchis, dicit Dominus, in domo mea et in muris meis locum et nomen melius a filiis et filiabus .

Et nemo poterat dicere canticum, nisi, etc. Singulariter canticum Agno cantare est, cum eo in perpetuum pre cunctis fidelibus etiam de carnis incorruptione  gaudere. Quod tamen electi ceteri canticum audire possunt, licet dicere nequeunt, quia per caritatem quidem de illorum celsitudine leti sunt, quamuis ad eorum premia non assurgunt.

uirgines enim sunt, etc. Hec pulchre beatus Augustinus uirgines admonendo exposuit. »Pergite, inquiens, sancti Dei pueri et puelle, mares ac femine, celibes et innupte, pergite perseueranter in finem. Laudate Dominum dulcius, quem cogitatis uberius. Sperate felicius, cui seruitis instantius. Amate ardentius, cui placetis attentius. Lumbis accinctis et lucernis ardentibus exspectate Dominum, quando ueniat a nuptiis. uos afferetis ad nuptias Agni canticum nouum, quod cantabitis in  citharis uestris, utique tale, quale nemo poterit dicere nisi uos. Sic enim uos uidit in Apocalypsi quidam pre ceteris dilectus Agno, qui discumbere super pectus eius solitus erat, ipse uos uidit duodecies duodena millia sanctorum citharedorum illibate uirginitatis in corpore, inuiolate ueritatis in corde. Sequimini Agnum, quia et Agni caro utique uirgo. Sequimini eum uirginitate cordis et carnis quocunque ierit. Quid est enim sequi, nisi imitari? quia Christus pro nobis passus est, uobis relinquens exemplum, ut sequamini uestigia eius« .

Hi empti sunt ex omnibus primitie Deo et Agno. De illo sancto et immaculato Ecclesie grege quasi sanctiores purioresque hostie pro uoluntatis sue meritis a Spiritu sancto eliguntur: quod Apostolus  de eis preceptum Domini non habens , obsecrat ut exhibeant corpora sua hostiam uiuam, sanctam, Deo placentem .

Et in ore ipsorum non est inuentum mendacium. Non solius pudicitie merito, diuino comitatui uirgines copulantur, nisi et ab omni contagione peccati immaculatam gesserint uitam. Hanc uisionem Tychonius non de uirginibus specialiter, sed de tota generaliter interpretatur Ecclesia, quam despondit apostolus uni uiro uirginem castam exhibere Christo , ita concludens: Non dixit, Non fuit in ore eorum mendacium, sed non est inuentum. Sicut Apostolus dicit: Et hec quidem fuistis, sed abluti estis . Et iniquitas iniusti non nocebit ei, qua die conuersus fuerit ab iniquitate sua  , et poterit esse uirgo, et dolus in ore eius non inueniri. uirgines enim castos dicit et pudicos.

Et uidi alterum angelum uolantem per medium celum, habentem euangelium eternum. Quoniam ecclesie peregrinantis in seculo ancipitem uariamque cum dracone pugnam descripserat, restat utrique militie dignam rependere mercedem, et que uel malos pene, uel premia bonos sequantur, ostendere. Predicator ergo, per mediam discurrens Ecclesiam, Euangelium regni portat eterni.

Ut euangelizaret sedentibus super terram. Conuenit eos qui celesti attolluntur uolatu, terrenas quoque mentes de sede sui torporis predicando leuare.

Et super omnem gentem, etc. Predicabitur, inquit,  hoc Euangelium in toto orbe, et tunc ueniet consummatio.

Timete Deum, et date illi honorem, etc. Tanto magis, inquit, saluti uestre prospicite, quanto uos citior exspectat retributio, que in eternum mutari non potest, Dominum mundi factorem, et non temporalem bestie tyrannidem formidantes.

Et alius angelus secutus est, dicens: Cecidit, cecidit Babylon illa magna. Ciuitatem diaboli ruinosam iam cecidisse dicit. Siue more Scripture, que solet preteritum ponere, quod nouit ineuitabiliter adimplendum. Siue quod superbi tunc a Domino deiecti, quando a diabolo sunt inflati, sicut Psalmista inquit: Deiecisti eos dum alleuarentur .

 Que a uino ire fornicationis sue potauit omnes gentes. Ciuitas impiorum ex omnibus congregata gentibus, ipsa gentes, id est, sua membra uino debriat erroris. Domini uero ciuitas uineam Sorec exercens non uult inebriari uino in quo est luxuria , ne promisso uite priuetur denario.

Et angelus tertius: Si quis adorauerit bestiam et imaginem eius. Id est, diabolum, et caput uituli occisum.

Et acceperit characterem in fronte sua, etc. In fronte aut in manu dicens, significat diabolum quosdam professione nefanda, quosdam uero tantum operatione notare.

Et hic bibet de uino ire Dei, etc. Dum dicit: Et hic bibet, ostendit esse et alium qui biberit, ne separet  eum qui licet gentibus uisibiliter non miscetur, eamdem tamen sub Christi nomine adorat bestiam. Iuste autem qui calicem ire fornicationis propinant calice Domini sternuntur, non ut, iuxta Ieremiam, malitiam cordis euomant mundandi, sed ut damnati pereant eterna morte soporandi.

Et cruciabitur igni et sulphure, etc. Penam malorum sancti cum Domino regnantes semper uidere possunt, ut hinc maiores ereptori suo gratias agentes, misericordias Domini in eternum cantent. Non enim eos iusto iudici concordantes uisa prauorum tormenta contristant, sicut nec diuitem in flammis sepultum uisa Lazari requies refrigerare ualebat.

Nec habent requiem die ac nocte, etc. Leonem dicunt homini prostrato parcere, sed hec bestia leone  ferocior, quo magis adoratur, eo maiores irrogat penas.

Et si quis acceperit characterem nominis eius. Bestiam sanctus Augustinus impiam ciuitatem, imaginem uero eius simulationem auis, id est, fallaci imagine Christianos, characterem autem notam criminis interpretatur, quam adorari, et subiici ei, et consentiri, dicit.

Hic patientia sanctorum est. Licet bestia seuierit, non tamen sanctos passio contristet temporalis, que eterna beatitudine remuneranda est, cum e contrario persecutores suos temporaliter superbientes eternas cum bestia uiderint lucre penas.

Et audiui uocem de celo dicentem: Scribe. Pulchra iam predicatorum concordia. Ecce enim Domini hic  regnum uenire, ille ciuitatem diaboli cecidisse; iste flammas impiorum, alius beatorum predicat requiem, qui suam uocem et de celo emittit, et dignam memoria eterna litteris mandari precipit. Gaudent enim iusti, quia nomina eorum scripta sunt in celo; delentur uero impii de libro uiuentium.

Beati mortui qui in Domino moriuntur. Gratias tibi ago, Iesu, qui beatificas eos in celo, qui in te moriuntur in terra. Quanto magis illos qui et in tua et pro tua fide felices ponunt animas!

Amodo iam, dicit Spiritus, ut requiescant a laboribus suis, etc. Sicut impios dixerat perpetuo requiem non habere, sic e contrario fideles priscis adiutos operibus amodo iam, id est, a tempore  mortis, requiescere docet. Cum enim dederit dilectis suis somnum, hec est hereditas Domini . Propter frigus autem piger arare noluit, mendicabit ergo estate, et non dabitur ei.

Et uidi, et ecce nubem candidam, etc. Hactenus preconum uoce premissa, nunc personam restat ipsius demonstrare iudicis. Qui ad iudicium ueniens, gloriam diuinitatis nube carnis obumbrat, ut uideant impii quem compunxerunt .

Habentem in capite suo coronam auream. Qualis sit hec corona, superius in mulieris habitu descripsit: Et in capite eius corona stellarum duodecim . Quamuis et uictoriam possit significare regnantis.

Et in manu sua falcem acutam. Iudicialem scilicet  dirimendi sententiam, que nullatenus euitatur. Intra ipsam quippe sumus, quolibet fugere conemur. In falce enim quidquid includitur, intus cadit.

Et aliter angelus exiuit de templo, clamans, etc. Angeli, quos terre messores in Euangelio legimus, et qui omnes sunt in ministerium missi propter eos qui hereditatem capiunt salutis , singula pensantes Ecclesie merita, quotidie Domino renarrant.

Mitte falcem tuam, et mete, etc. Ecce, inquit, abundante iniquitate, refrixit caritas multorum , et estu malorum incumbente, messis mundi pene iam uiuere cessauit. Ne ergo grana iam matura decidant, propter electos breuiantur dies , et zizania quidem paleasque flammis, fructum  uero celestem horreis reconde felicibus .

Et alius angelus, etc., habens et ipse falcem acutam. Si Christus uisus est in nube candida messor, quis est uindemiator, nisi idem propter geminum Ecclesie fructum eleganter repetitus? Quia qui seminauit bonum semen in agro suo , ipse quoque uineam in loco uberi plantauit, sed utraque cultura custodum incuria degenerauit.

Et alius angelus exiuit de altari, qui habet potestatem supra ignem, etc. Duplex est, ut Hieronymus ait, angelorum officium. Aliorum qui premia iustis tribuant, aliorum qui singulis presunt cruciatibus. Sicut dicitur: Qui facit angelos suos spiritus, etc. Possunt duo angeli, qui aridam messem et maturam  predicant uineam, Ecclesie preces intelligi, que magna uoce, id est, magno quotidie desiderio regnum Domini aduenire precatur, dicens

Mitte falcem tuam acutam, etc. Sicut messis, sic et uindemia partim terrena, partim celestis est. Utriusque autem maturitas finem indicat seculi.

Quoniam mature sunt uue eius. Id est, consummata sunt peccata. Quamuis et bonorum quoque perfectio maturitas dici possit. Nam, ut sanctus papa Gregorius ait, »quamlibet mundi finis ex ipso suo ordine pendeat, peruersiores tamen quosque inueniens, quia digne ruinis illius opprimantur, innotescit.«

Et misit angelus falcem suam in terram, etc. Qui  habet falcem messoriam, ipse habet et uindemiatoriam. Unum est enim iudicium et uno tempore fiet. Sed in messe et uindemia, initium ostendit, et finem eiusdem pressure.

Et misit in lacum ire Dei magnum, etc. Si ad malos tantum messis hec, et de uindemia pertinet, torcular penam significat. Si autem et ad bonos, calcatio torcularis et tribula aree inutilia conterit, utilia probat. Sicut ait Apostolus, pretiosa metalla igne probari, lignum uero, fenum stipulamque consumi . Quod utrumque extra celestem Ierusalem agitur. Lacus autem ire eo loquendi genere nominatur quo dicitur: In die mala liberauit eum Dominus .

Et exiit sanguis de lacu, etc. Exiit ultio usque ad  rectores populorum. Usque enim ad diabolum et eius angelos nouissimo certamine exiit ultio sanguinis sanctorum effusi. Sicut scriptum est: In sanguine  peccasti, et sanguis te persequitur. Dictum est supra de equis:

Per stadia mille sexcenta. Id est, per omnes quatuor mundi partes. Quaternitas enim est conquaternata, sicut in quatuor faciebus quadriformibus et rotis. Quater enim quadringenteni, mille sexcenti. Tychonius messorem et uindemiatorem Ecclesiam interpretatur, post persecutionum flammas clarescentem, et potestatem ligandi soluendique tenentem. Angelus de templo uel altari rubentis imperium dicens Domini, non perspicua uoce, sed suggestione Spiritus sancti, qui operatur in suo corpore, docens iam tempus esse malorum anathematizandorum, habens potestatem super ignem, utique illum qui exiit ex ore testium, et comedit inimicos eorum. Hucusque  de conflictu Ecclesie et utriusque maturo fine certaminis.



LIBER TERTIUS.



CAPUT Xu.


Et uidi aliud signum in celo magnum et mirabile. Instaurato rursus ordine, easdem plagas persecutionis nouissime narraturus, intentum fieri uoluit auditorem dicendo: Signum magnum et mirabile.

 Angelos septem. Id est, Ecclesiam septiformi gratiam plenam.

Habentes plagas septem nouissimas. Quoniam in illis consummata est ira Dei, nouissimas dixit: quia semper ira Dei populum percutit contumacem septem plagis, id est perfectis, sicut frequenter in Leuitico: Et percutiam, inquit, uos septem plagis . Que nouissime future sunt, cum Ecclesia de medio eius exierit.

Et uidi tanquam mare uitreum mistum igni. Fontem uidelicet baptismi perlucidum, igne sancti Spiritus consecratum. uel etiam quod ad ignis pertinet qualitatem, martyrio rubricatum.

Et eos qui uicerunt bestiam et imaginem eius, etc. Qui fraudes uincunt bestie, consequenter igneo  baptismo superstare uidentur, studentes, iuxta Apostolum, supercertari semel tradite sanctis fidei .

Habentes citharas Dei, et cantantes, etc. Id est, corda laudantium Deo dicata gerentes, et utriusque Testamenti ueritate canora. uel carnem ligno passionis extentam. Ubi non tantum sonus uocis, sed etiam boni operis significatur effectus.

Magna et mirabilia opera tua, Domine Deus omnipotens, etc. Hoc carmen in utroque reperi Testamento, ubi Dominus et uerax et misericors, a cunctis canitur seculis iudex adorandus. Repetit quod proposuerat, dicens:

Et ecce apertum est templum tabernaculi testimonii in celo. Concinit carmini uisio. Ut enim Dominus a  cunctis posset gentibus adorari, templum illud secretorum Dei, unius quondam urbis menibus inclusum, toto iam spiritualiter cepit orbi reserari.

Et exierunt septem angeli, habentes septem plagas de templo. Hoc est, quod Marcus ait: Illi autem profecti  predicauerunt ubique.

uestiti lapide mundo candido. Quotquot  in Christo baptizati estis, Christum induistis . Ipse est enim summus lapis angularis electus. uel si numerum singularem pro plurali positum intelligas, uaria uirtutum ornamenta significat. Alia translatio linteamen candidum habet, mortificationem cordis doctoribus indicens, iuxta illud: Castigo corpus meum et seruituti subiicio, ne forte aliis predicans, ipse reprobus inueniar .

Et precincti circa pectora zonis aureis. Qui predicare fortia uelit, non solum mortificet corpus, sed et pectus auro sapientie stringat. uel certe zonis aureis pectora stringere est cunctos mutabilium cogitationum motus per solius Dei amoris uincula restringere.

 Et unum ex quatuor animalibus dedit septem angelis, etc. Iste sunt phiale quas cum odoribus ferunt animalia et seniores, qui sunt Ecclesia, qui et septem angeli. Eedem quippe phiale, et suauitatem supplicationum et iram suppliciorum continere dicuntur, cum a sanctis pro regni Dei aduentu funduntur, quando iudicia Dei non iam occulta sicut abyssus, sed aperta ut phiale, iustis latura salutem, impiis uero predicuntur inferre perniciem, sicut Apostolus ait: Quia Christi bonus odor sumus Deo in his qui salui fiunt, et in his qui pereunt .

Et impletum est templum fumo, etc. Predicatura gentibus Ecclesia, prius ipsa caritatis igne calescens,  fumum pie confessionis emittit, gratias Deo super inenarrabili dono eius agens.

Et nemo poterat introire in templum, etc. Nemo potest Ecclesie membris incorporari, nisi qui mysteria fidei audiens discit a predicatoribus, quia iehsu constitutus est a Deo iudex uiuorum et mortuorum. Quod si fumum abdita iudiciorum Dei interpretaris arcana, mortalibus hec impenetrabilia manent et clausa, donec, finitis presentis seculi plagis, adueniat Dominus, qui et illuminet et abscondita tenebrarum , et manifestet quantum uel utilitatis ad probandam Ecclesie fidem, uel iustitie ad excecandos Iudeos qui caritatem ueritatis non receperunt, ut salui fierent, aduentus conferat Antichristi.



CAPUT XuI.


Et audiui uocem magnam: Ite et effundite septem phialas, etc. Data est potestas Ecclesie iudicium irrogare damnandis, et absolutionem misericorditer dare conuersis. Et omnibus quidem angelis in terram fundere mandatum est; sed iidem terreni homines pro uarietate peccatorum uaria quoque uocabula sortiuntur, ut sicut predicationis et uindicte, sic etiam noxe plenitudo septenario numero censeretur.

Et abiit primus, et effudit phialam suam in terram. Duplici modo predicatores phialas ire Dei effundunt, dum penas impiorum uel eisdem impiis irrogant spiritualiter iudicando, ut Petrus Simoni: Pecunia, inquit, tua tecum sit in perditionem ;  uel sancte Ecclesie manifestant predicando, ut idem dixit: Quibus iudicium iam olim non cessat, et perditio eorum non dormitat . Potest et tertius modus intelligi, quo quisque peccator, audita predicatione ueritatis, grauiori contradictionis uulnere corrumpitur. De quo Dominus: Si non uenissem, inquit, et locutus eis fuissem, peccatum non haberent .

Et factum est uulnus seuum, etc. Qui, Domino derelicto, diabolum uenerantur, eiusdem impietatis uulnere pessimo spiritualiter interibunt.

Et secundus effudit phialam suam in mare, etc. Qui non solum charactere notantur Antichristi, sed et seruorum Christi, stabilitatem undis amare  persecutionis insectantur, spirituali iam ultione, quam sanguinem uocat, punientur; et qui se uiuere iactabant, mortis probabuntur auctori seruiisse.

Et tertius effudit phialam suam super flumina, etc. Et hi quoque qui, ut suum uirus incautis infundant, dulcia se propinare fingunt, digna plage perennis ultione plectentur.

Et audiui angelum aquarum dicentem, Iustus es, etc. In angelo aquarum, omnes angelos populorum dicit, interiori affectu diuinis laudibus concrepantes, quod uindicans sanguinem seruorum suorum homicidas morte potauerit.

Et audiui alterum ab altari dicentem: Etiam, Domine Deus omnipotens, uera et iusta iudicia tua. Quod  sunt angeli, hoc est et altare Deo gratias agens, id est, interior affectus sanctorum, uel angelorum, uel hominum, qui docendo populis presunt.

Et quartus effudit phialam suam in solem, etc. Persecutores Ecclesie, qui, solis instar ardentis, semen uerbi Dei arefacere moliuntur, futuro cremandi sunt ardore gehenne. uel si solem, splendorem sapientium interpretaris, non angelo solem perfundenti, sed eidem soli datum est estu afficere homines et igni, quia dum sapientes uiri, cruciatibus uicti, male agendi errore tanguntur, illorum exemplo persuasi, infirmi quique temporalibus desideriis inardescunt. Quamuis et estus, ut diximus, possit intelligi, quod diaboli corpus de stabilitate sanctorum irremediabiliter cruciatur, et ad blasphemandum incitatur. De  quo propheta: Zelus, inquit, apprehendit populum ineruditum; et nunc ignis aduersarios comedit. Et nunc utique excepto, scilicet ultimi illius igne iudicii.

Et estuauerunt homines estu magno. Inpresentiarum quidem, quantum permittitur, clarificat suos diabolus. Quam claritatem et letitiam Spiritus sanctus plagas definiuit et dolores. Nam et supra legimus exercitum diaboli occidisse homines igne, fumo et sulphure. Non quod perspicue occiderit, sed his penis consentientes destinauerit.

Et quintus effudit phialam suam etc. Sedes bestie, id est, regnum eius, tanquam iudiciaria potestas, huiusmodi plagis, id est, terrene felicitatis falsa contenebratur letitia, et lucis efficitur aliena, ut Psalmus: Deiecisti, inquit, eos dum alleuarentur  . Non enim dixit, postquam eleuati sunt.

Et commanducauerunt linguas suas pre dolore. Sicut iustus labores fructuum suorum manducabit, ita impius quoque dignis blasphemie sue penis expositus quasi lingua sua saturatur. Sibi ergo nocebant blasphemantes ex ira Dei, qua transpuncti gaudia existimabant.

Et blasphemauerunt Deum celi, etc. Non ad ipsorum duritiam retulit, sed ad iustam indignationem Dei, qui tale genus plage dedit, in quo non recordentur. Nam quis corporaliter afflictus, non sentiat manum Dei sicut Antiochus? Blasphemauerunt enim, dixit, non aperte, sed in peccatis luxuriantes.

Et sextus angelus effudit phialam suam in flumen  illud magnum Euphraten, etc. Pereunte populo, Babylonis affluentia, in quo nichil uiuum, nichil uiride, quod igni aptum non sit, remanebit. Hoc est quod supra dixit: Aruit messis terre , sancti regis obuiam Soli iustitie properant. Aliter. Sicut dum superbit impius, incenditur pauper, ita pestilente flagellato sapiens astutior fiet. Solito autem more pretermisso, septimo angelo recapitulat ab origine breuiter.

Et uidi de ore draconis et de ore bestie, etc. Spiritus diaboli, et Antichristi, et prepositorum corporis eius, qui pro numero partium unius corporis trifarius dicitur, ranis similatur, animantibus scilicet loco, uisu, molestoque strepitu horrentibus. Que cum aquarum incole uideantur, in sordibus tamen et  ceno uolutantur. Hypocrite quippe aquam uite suis promittentes, in sordibus quas credentes in aqua deponunt mortui delitescunt. Sic Pharao, qui ut populum perderet in baptismo, post eum introire ausus, ibidem necatus est.

Sunt enim spiritus demoniorum facientes signa. Ita namque sicut etiam per magos Pharaonis credendi sunt signa facturi. Nec immerito eorum meminit facta mentione ranarum, nisi ut ministros Satane tunc quoque similia predicaret signa facturos. Usque ad signum enim ranarum suis magi incantationibus ualere permissi sunt.

Et procedent ad reges totius terre, congregare illos in prelium, etc. Sicut sancti reges sunt, quibus, Euphrate siccato, uia panditur Orientis, ita etiam praui  reges terre dicuntur, qui non ex toto orbe ad unum locum congregati, sed suo queque gens in loco sanctos impugnent. Diem autem Domini magnum, totum tempus dicit a Domini passione. Potest et dies accipi iudicii; cum exercitus diaboli per totum tempus uite presentis congregatus Domino regi prosternendus occurret.

Ecce uenio sicut fur. Alia editio consequentius habet: Ad diem magnum Dei omnipotentis. Ecce uenit ut fur.

Beatus qui uigilat et custodit uestimenta sua, etc. Beati quorum tecta sunt peccata , qui turpitudinem uite reprehensibilis ante iustorum oculos in iudicio subsequentis boni operis tegmine uelant. Et in Euangelio, Dominus, in exemplo furis cauendi,  seruos uigilare precipit.

Et congregabit illos in locum qui uocatur Hebraice Hermagedon. Hunc locum alibi exponit, dicens: Congregauit illos in prelium, et circumierunt castra sanctorum, et ciuitatem electam , id est, Ecclesiam. Potest et e contrario locus impiorum diabolus intelligi, qui in homine perdito, tumore usurpate Deitatis inflato, priores, id est, quondam a Domino interdictas, recuperare se gaudebit insidias. Hermagedon enim conresurrectio in priora, siue mons globosus interpretatur.

Et septimus effudit phialam suam in erem, etc. Sicut supra sanguis ultionis usque ad frenos equorum, immundos uidelicet spiritus exiuit, sic et hic  cum easdem potestates erias nouissima perfunderet ultio, factum esse, id est, finis adesse narratur, quando  nouissima inimica destruetur mors . Hactenus sub plagarum nomine persecutio nouissima describitur, quas Tychonius omnes a contrario uult intelligi. Plaga est, inquiens, insanabilis, et ira magna accipere potestatem peccandi maxime in sanctos, nec corripi adhuc maiore ira Dei. Prouentus enim beatitudinis malorum mors est, sicut e contrario tormenta et humiliatio Ecclesie claritas est. Nam ipso tempore illesus erit omnis populus impius ab omni plaga corporis, quasi qui acceperit totam seuiendi potestatem. Nec opus erit tunc adimpletione peccatorum, et ire consummatione aliquem malorum flagellari, et a furore compesci.  Recapitulat ab eadem persecutione, ruinam describens impie ciuitatis.

Et facta sunt fulgura et uoces, etc. Cum in fine seculi talis fuerit tribulatio, qualis non fuit ab initio , signa pariter maxima clarebunt. Sed utrum a parte bonorum, an a parte malorum, an ex utraque parte sibi altrinsecus ceant, non hic satis elucet. Sicut Moysi et magis factum est Pharaonis.

Et facta est ciuitas magna in tres partes. Triforme bellum impia ciuitas infert Ecclesie Christi. Quam gentiles et Iudei aperto certamine, heretici subdola defectione, falsi fratres prauis infestant exemplis. Quod et supra in tribus equis malis, roseo, nigro et pallido, figuratum est.

Et ciuitates gentium ceciderunt. Id est, omne robur  fiduciaque gentium. Iucunditas enim impiorum ruina est magna, et gaudium iniqui perditio.

Et Babylon magna in memoriam uenit ante Deum, etc. Tunc Babylon cadit, aut iram Dei bibit, cum potestatem accipit aduersus Ierusalem, precipue nouissimam. Propterea ipsam dixit cecidisse terre motu quem facit Ecclesie. Quod si ad diem iudicii referas, ibi impius in memoriam Deo ueniet, qui nunc dicit in corde suo: Oblitus est Deus.

Et omnis insula fugit, et montes non sunt inuenti. Ecclesia, que, propter stabilitatis eminentiam, insulis comparatur ac montibus, a persecutorum se cauta fluctibus abscondit.

Et grando magna sicut talentum descendit de celo in  homines. Grando ire Dei talento similatur, que et pondere grauis et equa iudicio, pro diuersitate culparum, singulis infligatur. Et omnes plage Aegypti figure fuerunt plagarum spiritualium.

Et blasphemauerunt homines Deum, etc. Quia alia peccata causa sunt peccati, alia pena peccati, alia utrumque. Sicut Isaias: Ecce tu  iratus es, et peccauimus . Hic blasphemare Deum propter grandinem, et peccatum agnoscitur, et pena peccati.



CAPUT XuII.

ueni, ostendam tibi damnationem meretricis magne. etc. Perditorum multitudo, que, relicto Creatore, demonibus se prostrauit constuprandam, in fluctibus, id est, in discordia populorum sedere memoratur.  E contrario autem multitudinis credentium erat cor unum et anima una. Quos despondit Apostolus uni uiro uirginem castam exhibere Christo.

Cum qua fornicati sunt reges terre, etc. Uniuersitas partibus preeminet. Reges enim et inhabitatores terre sunt singuli terrena superbe petentes, quos illecebra seculi, uitiorum libidine constuprat, et insania mentis debriat.

Et abstulit me in desertum in spiritu. Desertum ponit diuinitatis absentiam, cuius presentia paradisus est.

Et uidi mulierem sedentem super bestiam coccineam, etc. Diabolus impietate cruentus, blasphemus, inflatus,  corruptelam prauorum fastu presumptionis extollit.

Habentem capita septem et cornua decem. Id est, habentem reges mundi et regna, quorum et Domino gloriam in monte monstrauit. Et septenario enim sepe et denario numero, ut supra diximus, uniuersitas indicatur.

Et mulier erat circumdata purpura et coccino. In purpura fucus simulati regiminis, in coccino cruentus habitus impietatis demonstratur.

Et inaurata auro et lapide pretioso et margaritis. Id est omnibus illecebris simulate ueritatis. Quid sit denique intra hanc pulchritudinem, exponit, dicens:

Habens poculum aureum, etc. Aureum poculum  plenum immunditiarum hypocrisis est, quia hypocrite foris quidem parent hominibus quasi iusti, intus autem pleni sunt omni spurcitia. Quod enim uirus in auro, hoc est, bestia sub habitu meretricis latens.

Et in fronte eius nomen scriptum mysterium, etc. Hec quidem corruptela statim in ipsa facie nutrix ostenditur esse uitiorum, sed quia prudenti tantum ratione discernitur, maxime pretiose ornata, mysticum hoc esse nomen indicatur.

Et uidi mulierem ebriam de sanguine sanctorum, etc. Unum est corpus aduersum intus ac foris: quod licet uideatur loco separatum, in commune tamen unitate spiritus operatur. Sic pronepotes prauorum  sensu Zacariam lapidasse accusantur, cum ipsi non fecerint.

Et miratus sum, cum uiderem illam, admiratione magna. Et dixit mihi angelus: Quare miraris? etc. Id est, diabolus quondam in mundo principabatur, qui, Domino crucifixo, eiectus est foras; in fine autem mundi, de carceris sui laxatur ergastulo, spiritu oris Domini peribit in eternum . Tychonius bestiam ad omne corpus diaboli refert, quod decedentium et succedentium sibi generationum pro cursu suppleatur. Maxime, quia mulierem, quam super aquas multas, id est, populos sedentem ostendere promiserat, super bestiam ostendit sedentem.

Septem capita, septem montes sunt, etc. Capita,  inquit, bestie, reges mundi sunt, ob tumorem superbie montibus adequati precelsis. In quibus lasciua requiescit impietas, ut et ui premant et fraude decipiant.

Quinque ceciderunt, unus est, et alius nondum uenit. Cum in septenario numero plenitudinem mundani descripsisset imperii, cuius ultima pars, id est, Antichristi nondum uenerat regnum, consequenter quinque reges preteriisse, sextum adesse, septimum uenturum esse testatur.

Et cum uenerit, oportet eum breui tempore manere. Quia et superbos nos et infirmos Dominus conspicit, dies quos singulariter malos intulit, misericorditer breuiatos dicit. Profecto ut et superbiam terreat, de  aduersitate temporis, et infirmitatem refoueat, de breuitate.

Et bestia que erat, et non est, et ipsa octaua est, etc. Antichristus qui in fine seculi regnaturus est, propter eiusdem quidem corporis impiorum, cui caput est, unitatem, ad regnorum mundi pertinet numerum; sed propter singularem nequitie potentiam, sui etiam loci proprii continetur ordine.

Et decem cornua que uidisti, decem reges sunt, etc. Nondum regna mundi in persequendo Ecclesiam, suam plene potentiam demonstrarunt: que licet nunc quoque plurimis dominentur, acrior tamen erat gloriationis insane potentia, cum etiam signis deceperint plurimos. Quidam, persecutione nouissima propinquante, decem reges futuros, qui orbem inter  se diuidant, iuxta Danielis quoque prophetiam, interpretantur, qui de bestia quarta dixit: Et habebat cornua decem; et ecce cornu aliud paruulum ortum est de medio eorum; et tria de cornibus primis euulsa sunt a facie eius ; et Antichristum, de Babylone natum, Aegypti regem et Africe et Aethiopie superaturum, quibus interfectis, etiam septem alii reges uictori colla submittant. Alii autem ad preuaricationem significandam in undenario numero positum dicunt Antichristum. Undecim enim denarie perfectionis transgressionem designant.

Sed potestatem tanquam reges una hora accipient post bestiam. Tanquam reges dixit, quia uelut in somnis regnant, qui Christi regno aduersantur.

Hi unum consilium habent, etc. Id est pari consensu  tota intentione diabolo militant, hoc est enim post bestiam accipere regnum, diabolum imitando, Christo aduersari.

Hi cum Agno pugnabunt, etc. Ne seuitiam hostis antiqui humana timeret infirmitas, septicipitem describit bestiam secularis regni cornibus armatam, Christo triumphante deuinci, quem in suis triumphare designans adiecit:

Et qui cum illo sunt, uocati, electi, et fideles. Premisit bene electi, multi enim sunt uocati, pauci uero electi.

Et decem cornua que uidisti, etc. Gloriam mundi, quam nunc lasciuo complectuntur amore, maximo tunc incipient odio detestari, cum se Agno uincente uiderint in fine damnandos. Potest et aliter intelligi,  siue quod inter superbos semper iurgia sint, siue quod omnis qui diligit iniquitatem odit animam suam .

Et desolatam facient illam et nudam. Ipsi enim per iram Dei desertum faciunt mundum, dum ei dediti sunt, et iniuste utuntur.

Et carnes eius manducabunt, etc. Luxibus eam solitis destitutam gehenne ignibus comburent.

Deus enim dedit in corda eorum, etc. Deus, inquit, iudex iustus fortis, et cui iustitia semper placita est, talia permisit impiis pro pena peccati prioris operari: pro quibus merito finem totius imponeret orbis, sicut in Sodomis et diluuio factum Euangelia testantur.

 Ut dent regnum suum bestie, etc. Id est, diabolo pareant, donec consummentur Scripture, quibus Deus dixit quarto regno terram consummare, sicut in Daniele legimus: Quartum erit regnum super terram, quod istis omnibus regnis preualebit. Et uniuersam terram deuorabit, et euertet, et delebit .

Et mulier quam uidisti est ciuitas magna, etc. Sic et infra sponsam Agni contemplari iussus, uidit ciuitatem sanctam descendentem de celo. Quam cum describeret: Et reges  terre afferent gloriam suam in illam . Due sunt enim in mundo ciuitates: una de abysso, altera de celestibus oriens. Unde et eamdem impietatem, quam sub habitu meretricis nudate atque combuste descripserat, nunc deserte ciuitatis comparat ruinis.



CAPUT XuIII.


Et post hec uidi alium angelum descendentem de celo, habentem potestatem magnam, etc. Angelus hic fortis et illuminans terram, et ipse Dominus incarnatus, et Ecclesie doctores possunt intelligi; qui celesti lumine prediti, casum mundi predicant, dicentes: Appropinquauit regnum celorum .

Cecidit, cecidit Babylon magna, etc. Ne timeas , o Ierusalem, terrene potentiam ciuitatis, que eo ipso spiritualiter cadit, quo tibi nefandorum preualet infestatione ciuium. Isaias quoque describit Babylonem monstris inhabitandam immundis. Nulla est enim nisi diaboli ciuitas, que omnem animam capiat immundam, in qua omnis immunditia per  orbem commoratur.

Et mercatores terre de uirtute deliciarum eius diuites facti sunt. Diuites peccatis dici eos qui pro abundantia temporali suas infelici mercatu animas commutant. Nam nimietas luxurie pauperes potius quam diuites facit.

Exite de illa, populus meus, etc. Sic et Isaias: Exite de medio eorum, et immundum ne tetigeritis. Mundamini qui fertis uasa Domini . Prenuntiata Babylonis ruina, inducit discessionem, que est Babylonis ruina. Cum enim discesserit Lot a Sodomis, funditus tollentur.

Reddite illi sicut ipsa reddidit uobis. De Ecclesia enim exeunt in mundum plage uisibiles et inuisibiles.

Et duplicate duplicia secundum opera eius. Ut que  temporalibus fruebatur deliciis tormentis crucietur eternis.

Quia in corde suo dicit: Sedeo regina, et uidua non sum, etc. Quia presentibus delectata luxuriis ultionem noluit precauere futuram, ideo in breui tempore et spirituali et carnali clade punietur. E contrario autem ciues celestis patrie, qui proponunt Ierusalem in principio letitie sue, nolunt in terra aliena canticum Domini resonare , id est, in presenti percipere gaudium futuro seculo debitum.

Et flebunt et plangent se super illam reges terre, etc. Hic fletus regum, et mercatorum et nautarum Babylonis, dupliciter intelligi potest, uel cum in die iudicii, tota mundi gloria pereunte, impiis sola preterite  uite presentia remanserit, dicentibus: Quid nobis profuit superbia? aut quid diuitiarum iactantia contulit nobis? Transierunt hec omnia, tanquam umbra . uel cum in presenti, rerum affluentia cessante, et contritione gentium diuersarum instante, prauorum uoluntatibus adimplendis circumfluens, carnalium deliciarum ablata fuerit occasio.

Cum uiderint fumum incendii eius. Id est, indicium perditionis, quoniam fumus ignem preit. Quid enim est aliud grassatio ista mundi et contritio, quam fumus instantis gehenne?

Longe stantes propter timorem tormentorum eius. Longe stantes non corpore, sed animo, dum unusquisque sibi timet, quod alterum per calumnias et potentiam pati uidet.

 Dicentes: ue, ue, ciuitas illa magna Babylon, etc. Spiritus dicit nomen ciuitatis, uerum illi mundum plangunt exiguo admodum tempore pena interceptum, omnemque industriam labe factatam cessare.

Et negotiatores terre flebunt et lugebunt super illam, etc. Cunctas mundi pompas, et ea que uel sensibus corporis suauia, uel externis sunt usibus accommoda, deficere lugent. Species enim metallorum ad uisum, odoramenta ad olfactum unguenta ad tactum, uinum, triticum et oleum ad gustum, pertinent. Iumentorum porro et mancipiorum uocabulo cetera humanitatis auxilia perire queruntur; duplici genere, ut dixi, quod deficiant ista mundo moriente, uel quod miseri superstites eorum interitum qui mundi gaudia morte reliquerunt quasi sue ciuitatis ruinas deplorent,  qui et ideo, metu pene similis, longe stare dicuntur.

Qui diuites facti sunt, ab ea longe stabunt. Ubicunque dicit Spiritus ditatos ab ea, delictorum diuitias significat. Inferius enim ubi iniustorum uox est dicentium: ue, ue, ciuitas illa magna, in qua ditati sunt omnes qui habent naues in mari, rerum diuitie intelliguntur. Putant enim sue factionis solertia se esse ditatos.

Que amicta erat byssino et purpura et cocco. Nunquid ciuitas amicitur bysso aut purpura, et non homines? Ipsi itaque se plangunt, dum supradictis exspoliantur.

Et omnis gubernator, et naute longe steterunt, etc. Nunquid omnes mare nauigantes adesse poterunt,  ut uideant incendium ciuitatis? Sed omnes seculi cultores et operarios dicit timere sibi, uidentes spei sue ruinam.

Dicentes: Que est similis ciuitati huic magne? Id est, non posse mundum in integrum restitui

Et miserunt puluerem super capita sua. Id est principum suorum faciem exprobrantes; a quibus seducti peribant; uel cordis sui, quod est principale hominis, sera penitentia uesaniam accusantes.

Quoniam una hora desolata est. Nota singulas lugentium personas non solum iacturam diuitiarum, sed et repentinam improuisamque deflere ruinam seculi fallentis.

Exsulta super eam, celum, et sancti apostoli et prophete.  Sic et Dominus in Euangelio ruinam mundi predicens addidit: Cum uideritis hec fieri, respicite et leuate capita uestra , id est, exhilarate corda.

Quoniam iudicauit Deus iudicium uestrum de illa. Hoc est illud quod iudicium anime sanctorum magno clamore querebant: Usquequo, Domine Deus, sanctus et uerus, non iudicas et uindicas sanguinem nostrum ?

Et sustulit unus angelus fortis lapidem quasi molarem magnum; et misit in mare, dicens: Hoc impetu mittetur Babylon. Siue : Sic impetu deiicietur Babylon magna ciuitas. Ciuitas seculi pro peccatorum pondere et errore, instabili mole comparatur. In circuitu enim impii ambulant. Que  iure fluctibus ultionis absorbetur, quia ciues Ierusalem fluctibus oppressit infidelitatis, cum super flumina Babylonis sedentes, celestis Sion absentiam flerent. Ait enim Dominus auctores scandali tali pena plectendos. Et Ecclesia quidem lapidi similatur, sed stabili et firmo, qui tempestatum spernat incursus. Potest mola etiam pro contritione penarum intelligi. Nam et beatus Ignatius fertur dixisse passurus: »Frumentum Dei sum, bestiarum dentibus molar, ut panis mundus efficiar.«

uox citharedorum et musicorum, etc. De illis quinque sensibus sonum distulerat, quem nunc inter alia de mundo dicit auferri. Ac si diceret: Quod uisu pulchrum, auditu canorum, tactu planum, odoratu suaue, gustu delectabile, de seculo transiturum est.

 Et omnis artifex omnis artis non inuenietur in te amplius, etc. Omnia, inquit, que ad usum uel iucunditatem humane uite pertinent, tolluntur ab impiis. Et adiecit causam, dicens:

Quoniam mercatores tui erant principes terre. Id est, quoniam in uita tua percepisti bona .

Et in ea sanguis prophetarum et sanctorum inuentus est, etc. Nunquid eadem ciuitas occidit apostolos, que et prophetas, aut omnes sanctos? Sed hec est ciuitas quam Cain fratris sui sanguine fundauit, et uocauit nomine filii sui Enoch, id est, posteritatis sue omnis. Nam septem generationes descripte sunt Cain. In eius ciuitatis edificium funditur omnis sanguis iustus a sanguine Abel iusti usque ad sanguinem  Zacarie , id est, populi et sacerdotis.



CAPUT XIX.

Post hec audiui quasi uocem magnam tubarum multarum in celo dicentium: Alleluia, etc. Hec nunc ex parte dicit Ecclesia; tunc autem perfecte cum discessio facta fuerit, et cum apertius uindicata.

Que corrupit terram in prostitutione sua, etc. Duo meretricis facta commemorat, que se uidelicet malis corruperit, et bonos persecuta sit, quibus duobus cuncta reor prauorum crimina comprehendit.

Et iterum dixerunt: Alleluia. Ecclesia Dominum super iudiciis eius indesinenti affectu collaudat. Alleluia enim dicitur Laudate Dominum. Denique  psalmi qui principium habent Laudate Dominum, apud Hebreos ab alleluia incipiunt.

Et fumus eius ascendit in secula seculorum. Ascendit dixit, non ascendet. Semper autem in perditionem uadit Babylon, et iam crematur in parte, sicut Ierusalem transit in paradisum, Domino manifestante in paupere et diuite.

Et uiginti quatuor seniores ceciderunt, et quatuor animalia adorauerunt Deum. Non labiorum tantum officio, sed summe dulcedine deuotionis Ecclesia Deum ueneratur.

Dicentes: Amen, alleluia. Hec uerba cum interpretari queant , propter reuerentiam tamen sanctitatis prime illis lingue seruatur  auctoritas. Nam et alleluia Dominicis diebus totoque Quinquagesimo tempore propter spem resurrectionis, que in Domini est laude futura, continue canit Ecclesia.

Et uox de throno exiuit, dicens: Laudem dicite Deo nostro, etc. Cum hoc imperat faciendum, et memorat factum, approbatam seruorum laudem indicat electorum. Pusilli, inquit, et magni, quia paruitas non nocet ingenii, cuius cor et lingua Domini laude repleta est.

Et audiui quasi uocem tube magne, et quasi uocem aquarum multarum, etc. Magna uox canentium, magna cordis est deuotio; que multiplici repetitu laudis et ruinam impiorum, et gloriam Domini suorumque concelebrat eternam.

 Et demus gloriam ei, quia uenerunt nuptie Agni. Nuptie sunt Agni, cum Ecclesia Domino in thalamo regni celestis sociabitur.

Et uxor eius preparauit se. Operibus iustitie semper insistendo spirituali se conuiuio et perenni regno dignam exhibuit. Potest et iuxta Euangelii parabolam accipi, que uirgines narrat ueniente sponso surgentes, suas ornare lampadas, id est, sua secum opera numerare, pro quibus eternam percipere beatitudinem exspectant.

Et datum est illi, ut cooperiat se byssino splendente candido. Datum est illi factis suis indui. Quo contra, impii, qui, iuxta Isaiam, telas aranee texunt, non operientur operibus suis. Opera enim eorum opera  inutilia.

Et dicit mihi: Scribe: Beati qui ad cenam nuptiarum Agni uocati sunt. Non ad prandium, sed ad cenam uocatos narrat, quia nimirum in fine diei conuiuium cena est. Qui ergo, finito presentis uite tempore, ad refectionem superne contemplationis ueniunt, profecto ad cenam Agni uocantur.

Hec uerba uera Dei sunt. Id est, ueraciter euenient que futura predixi.

uide ne feceris. Conseruus tuus sum, et fratrum tuorum. Supra dixerat: Ego sum primus et nouissimus . Ostendit ergo angelum missum esse in figuram Domini et Ecclesie. Nam et in fine dicit: Ego iehsu misi angelum meum testificari uobis hec in ecclesiis .

 Habentium testimonium Iesu. Postquam Dominus iehsu hominem assumptum super celos eleuauit, angelus ab homine timuit adorari, super se uidelicet adorans hominem Deum, quod ante Incarnationem Domini ab hominibus factum, et nequaquam ab angelis prohibitum esse legimus.

Testimonium Iesu est spiritus prophetie. Quidquid enim spiritus prophetie dixit, testimonium est Iesu, qui habet testimonium a lege et prophetis. Ne me ergo, inquit, pro Deo adores, cum illius ego uirtutibus testimonium perhibere uenerim. Hactenus de ruina Babylonis, abhinc de gloria Ierusalem futura.

Et uidi celum apertum, et ecce equus albus, etc. Dominus qui est uia, ueritas et uita , et cui per prophetam dicitur: Quoniam fecisti mirabilia,  cogitationes antiquas fideles, amen : ad debellandas ereas potestates candidi corporis, id est, immaculati conscendit sedem.

Et in iustitia iudicat et pugnat. Iudicat ut rex seculorum. Pugnat, quia in suis membris semper compassus dimicat.

Oculi autem eius sicut flamma ignis. Oculos Dei aliquando precepta dicit, aliquando spiritum. Lucerna  pedibus meis uerbum tuum, Domine . Et de Spiritu: Ignem ueni mittere in terram .

Et in capite eius diademata multa. In quo faciemus uirtutem, in ipso multitudo sanctorum coronatum dicitur habere decorem.

Habens nomen scriptum quod nemo nouit nisi ipse.  Nisi ipse, ait, quia in illo est omnis Ecclesia. uerbi enim Dei perfecta cognitio illis manifestatur, qui corpus Christi et membra esse meruerunt. Eodem modo et Dominus ait: Nemo ascendit in celum, nisi qui de celo descendit, Filius hominis qui est in celo .

Et uestitus erat ueste aspersa sanguine. uestis Christi pro locis intelligi debet. Hic ergo uidetur ipsum opus indicare passionis, ut in equo albo natiuitas incorrupta, in ueste sanguinolenta mors innoxia, designetur.

Et uocabatur nomen eius uerbum Dei. Quia idem qui homo passurus ad tempus apparuit, in principio Deus apud Deum erat . uerbum enim dicitur, quia nichil in substantia nature eius uisibile uel corporeum est,  uel quia per eum omnia condidit Pater. Cuius ad integrum notitia nature sibi tantum, ut superius ait, et Patri cognita est. Pax enim Dei exsuperat omnem sensum , id est, ea pax qua Deus ipse sibi pacatus est omnem creature, siue humane, siue etiam angelice, transcendit intellectum. Sapientie enim eius non est numerus. Nam quod dicitur: Et cui uoluerit Filius reuelare , id est, Filium et Patrem nouit, ad modum creature respicit.

Et exercitus qui sunt in celo, sequebantur eum in equis albis. Id est, Ecclesia in corporibus candidis imitabatur eum, que propter agonem certaminis sui iure nomen accipit exercitus.

uestiti byssino albo mundo. Quod ipse superius  exposuit iustificationes esse sanctorum, iuxta quod Psalmista ait: Sacerdotes tui induantur iustitia .

Et de ore ipsius procedit gladius acutus. Sic et Isaias: Et posuit, inquit, os meum quasi gladium acutum . Et Apostolus: Et gladium Spiritus quod est uerbum Dei .

Et ipse calcat torcular uini furoris et ire Dei omnipotentis. Calcat enim nunc quoque, donec extra ciuitatem calcet.

Et habet in uestimento et in femore suo scriptum: Rex regum et Dominus dominantium. Hoc est nomen quod nemo superborum cognoscit. Ecclesie autem non atramento, sed spiritu Dei uiui, in tabulis scilicet cordis inscribitur . Femore enim  posteritas seminis designatur. Unde et Abraham, ne posteritas eius alienigenis misceretur, inter se seruumque suum tertium testimonium femur adhibuit. De quo Apostolus tanquam mortuo fratri semen suscitans, ait: In Christo enim Iesu per Euangelium ego uos genui . Potest et sic intelligi, quod Ecclesia seruiendo in Christo regnet, et dominetur dominantium. In uestimento etiam idem nomen describitur, quia mysterio natiuitatis et opere passionis illius nobis maiestas regnumque aperitur. Exponit in sequentibus quid hic habitus regis et exercitus significet, laborem uidelicet nouissimi certaminis et gloriam regni sequentis.

Et uidi unum angelum stantem in sole, etc. Id est, predicationem in Ecclesia, que quanto magis premitur,  tanto lucet clarius, et liberius intonat.

Dicens omnibus auibus, etc. Aues appellat sanctos, in celi uita degentes: Ubicunque enim fuerit corpus, illuc congregabuntur aquile . Quos in unum corpus redigens, dixerat aquilam uolantem in medio celi.

uenite, congregamini ad cenam magnam Dei, etc. uenite, inquit, qui esuritis et sititis iustitiam , ad epulas regni uenturi, ubi, superborum furore represso, diuine iustitie luce satiemini.

Et carnes equorum et sedentium in ipsis. Hos reor equites illos esse quos in apertione sigillorum contra equum Domini album uenisse descripserat.

Et uidi bestiam, et reges terre . . . ad faciendum prelium, etc. Cena illa Dei quomodo parata sit exponit,  diabolo scilicet Ecclesiam impugnante, sed uicto.

uiui missi sunt hi duo in stagnum ignis ardentis et sulphuris, etc. uidetur significare diabolum et Antichristum tanto maiore quam ceteros homines uel demones pena plectendos, quanto grauius est uiuentem flammis concremari sulphureis, quam cito moriturum ictu gladii trucidari. Nisi forte preoccupatam in eos diuinam significat aduersionem. Qui enim non crediderit, iam iudicatus est . Siue Antichristum pseudoprophetam dictum, siue hereticos intelligas. Nullus enim mortalium durius peccat hereticis, qui Christum postquam cognouerint, negant

 Et omnes aues saturate sunt de carnibus eorum. Si nunc letabitur iustus cum uiderit uindictam impiorum, quanto tunc amplius, cum ipsi iudici presens, unus cum eo spiritus efficietur. Possunt autem aues etiam immundi spiritus intelligi, qui de suorum interitu satientur. Hanc cenam Tychonius sic exponit: »Omni tempore comedit Ecclesia carnes inimicorum suorum, dum comeditur ab eis, satiabitur autem in resurrectione de eorum carnali opere uindicata.«



CAPUT XX.

Et uidi angelum . . . . habentem clauem abyssi, etc. Recapitulans ab origine, plenius exponit quomodo supra dixerit: Bestia quam uidisti, fuit, et non est, et ascensura est de abysso, et in interitum ibit . Dominus ergo paterna preditus potestate descendit in carnem cum principe mundi bella gesturus, atque illo ligato, uasa eius erepturus.

Et apprehendit draconem serpentem antiquum, etc. Diabolus deorsum fluens interpretatur. Grece autem dicitur criminator. Satan, aduersarius siue preuaricator. Draco ergo, propter nocendi malitiam; serpens, propter fallendi astutiam; Diabolus, propter status sui casum; Satan, propter obstinationem Domino aduersandi nominatur.

Et ligauit eum per annos mille. Id est, eius potestatem a seducendis hominibus qui liberandi fuerant cohibens refrenauit. Quam si totam ui uel fraude permitteretur exercere, in tam longo tempore plurimos  infirmorum deciperet. Mille annos dixit partem, id est, reliquias mille annorum sexti diei in quo natus est Dominus et passus.

Et misit eum in abyssum. In corda utique populi persecutoris. Non quia ibi diabolus ante non erat, sed quia exclusus a credentibus amplius cepit impios possidere, qui non solum alienantur a Deo, uerum etiam gratius odiunt seruientes Deo. Quod et Dominus uisibiliter ostenditur, cum eum de hominibus in porcos excluderet.

Et clausit, et signauit super illum ne seducat amplius gentes. Interdixit, et uelut signaculo regali preclusit, ne seducat gentes, sed que in uitam destinate sunt, quas antea seducebat, ne Deo reconciliarentur.

 Post hec oportet eum solui modico tempore. Tunc soluetur, ut sanctus Augustinus ait, quando et breue tempus erit , et tales erunt cum quibus belligerandum est, ut uinci tanto eius impetu insidiisque non possint. Si autem nunquam solueretur, minus appareret eius maligna potentia, minus sancte ciuitatis fidelissima patientia probaretur, minus denique prospiceretur quam magno malo eius tam bene usus fuerit omnipotens Deus.

Et uidi sedes, et sederunt super eas, etc. Quid in istis mille annis quibus diabolus ligatus est agatur indicat. Ecclesia enim, que sedebit in Christo super duodecim thronos ad iudicandum, iam sedet, iudicans, que a suo rege meruit audire: Quecunque  ligaueris super terram, erunt ligata et in celo .

Et animas decollatorum propter testimonium Iesu, etc. Subauditur quod post hic dicturus est: Regnauerunt cum Christo mille annis. Regnat itaque Ecclesia cum Christo in uiuis et mortuis. Propterea enim, sicut dicit Apostolus, mortuus est Christus ut et uiuorum et mortuorum dominetur . Sed ideo martyrum tantum animas commemorauit, quia ipsi precipue regnant post mortem qui usque ad mortem pro ueritate certauerunt. Quod uero sequitur:

Et qui non adorauerunt bestiam, etc. Simul de uiuis et mortuis debemus accipere, qui siue adhuc in ista mortali carne uiuentes, siue defuncti regnant  cum Christo, iam nunc modo quodam tempori huic congruo, per totum hoc interuallum quod numero mille significatur annorum.

Ceteri mortuorum non uixerunt donec consummentur mille anni. Quicunque toto isto tempore quo agitur prima resurrectio, id est animarum, non audierunt uocem Filii Dei, et ad uitam de morte transierunt, profecto in secunda resurrectione, que carnis est, in secundam mortem, id est, eterna tormenta, cum ipsa carne transibunt.

Hec est  resurrectio prima. Utique qua resurgimus per baptismum, sicut Apostolus dicit: Si consurrexistis cum Christo, que sursum sunt querite . Sicut enim prima mors in hac uita est per peccata, cum anima que peccauerit ipsa morietur,  ita et prima resurrectio in hac uita est per remissionem peccatorum.

Beatus et sanctus, etc. Id est, qui seruauerit quod renatus est.

Sed erunt sancti Dei et Christi. Alia Editio habet, Sacerdotes Dei et Christi. Non autem de solis episcopis et presbyteris dictum est, qui proprie uocantur in Ecclesia sacerdotes, sed sicut omnes Christi dicimur propter mysticum chrisma, sic omnes sacerdotes, quoniam membra sumus unius sacerdotis. De quibus apostolus Petrus: Plebs, inquit, sancta, regale sacerdotium .

Et regnabunt cum Christo mille annis. Retulit Spiritus, cum hec scriberet, regnaturam Ecclesiam mille annos, id est, usque ad finem mundi, unde  posset dubitari. De perpetuo enim regno manifestum est.

Et cum consummati fuerint mille anni, etc. Consummatos dixit a toto partem, nam sic soluetur ut supersint anni tres et menses sex nouissimi certaminis. Sed preter hunc tropum recte dicitur finitum tempus. Non enim computande sunt tam exigue reliquie, cum septingenti et quot Deus uoluerit anni hora ab apostolo appellati sint.

Et exibit et seducet gentes, etc. Ad hoc tunc seducet, ut in hoc prelium congreget. Nam et antea modis quibus poterat per mala multa et uaria seducebat. Exibit enim dictum est: in apertam persecutionem de latebris erumpet odiorum. Porro Gog et  Magog, uel a parte totum significant, uel, iuxta interpretationem nominum, que tectum et de tecto dicuntur, occultos et apertos indicant hostes. Et tectum enim ipsi sunt, quia in eis nunc clauditur et regitur inimicus: et de tecto ipsi erunt, quando in apertum erupturi sunt odium.

Et ascenderunt super latitudinem terre, etc. Non utique ad unum locum uenisse, uel uenturi esse significati sunt, quasi uno aliquo loco coarctanda sit dilecta ciuitas, id est, Ecclesia. Quam potius nomine latitudinis terre in omnibus tunc gentibus persequendam, et nec militiam suam deserturam, uocabulo maluit intimare castrorum.

Et descendit ignis a Deo de celo, et deuorauit eos. Non extremum putandum est id esse supplicium,  sed ignis potius inuidentie quo cruciabitur, aduersitas de firmitate sanctorum. Firmamentum est enim celum. Hic est ignis qui exiit ex ore testium Dei, et deuorabit inimicos eorum. Nam in nouissimo die non super eos pluet ignem, sed congregatos ante se et iudicatos mittet in ignem eternum, de quo et hic subditur:

Et diabolus, qui seducebat eos, missus est in stagnum ignis et sulphuris, etc. Id est, diabolus ultimo iudicio in ignem mittetur eternum, ubi et omnes quos premisit, id est, maxima pars impie ciuitatis. Bestia quippe pro locis accipienda est, nunc diabolus, nunc Antichristus, nunc ipsa ciuitas impia. Potest autem ignis nomine de celo descendentis etiam repentinus impiorum interitus designari, cum  Dominus adueniens interficiet Antichristum spiritu oris sui . Exponit latius quomodo iudicante Christo diabolus cum suis sit missus in ignem.

Et uidi thronum magnum candidum, etc. Eum se dixit in throno uidisse sedentem, a cuius aspectu fugit terra et celum. Peracto quippe iudicio esse designant celum et terra, cum incipit esse celum nouum et terra noua, mutatione scilicet rerum non omnimodo interitu earum. Preterit enim figura huius mundi ; non dixit et substantia. Eadem namque in melius commutanda esse creditur.

Et uidi mortuos magnos et pusillos stantes in conspectu throni. Cum enim sederit Filius hominis in sede maiestatis sue, tunc congregabuntur ante eum omnes gentes.

 Et libri aperti sunt, etc. Alia Editio habet: Qui est uite uniuscuiusque. Libros ergo apertos Testamenta Dei dicit. Secundum enim utrumque Testamentum iudicabitur mundus. Librum uite uniuscuiusque memoriam dicit gestorum nostrorum, non quod librum habeat commemoratorium, occultorum cognitor.

Et iudicati sunt mortui ex his, etc. Id est, ex Testamentis iudicati sunt secundum quod ex eis fecerunt, aut non fecerunt. Possunt etiam libri, facta iustorum intelligi quorum dum ex comparatione reprobi damnantur, quasi in expansione librorum legunt bonum quod agere ipsi noluerunt

Et dedit mare mortuos suos, etc. Hoc procul dubio  prius factum est quam essent mortui iudicati. Ideo recapitulauit quod intermiserat, et exsequitur ordinem, dicens:

Et iudicatum est de singulis, etc. Significat autem corpora de terra, et animas de suis locis esse congregandas. Bonas enim mortis nomine, que tantummodo solutionem carnis, non autem et penam perpesse sunt. Malas autem inferni uocabulo designat. Potest et ad litteram accipi, corpora omnia etiam que fluctus absorbuit, uel bellua deuorauit, esse resurrectura. Quod Tychonius sic exponit: »Gentes quas hic inueniet uiuas, ipsi sunt mortui maris. Et mors et infernus dederunt mortuos suos, ipse sunt gentes sepulte.« Cum autem dixisset: Et iudicati sunt singuli secundum opera, breuiter subiecit quomodo  et mors infernus missi sunt in stagnum ignis. Diabolum dicit et suos, quem supra in equo pallido sedentem infernus sequetur. Repetit enim quod euidentius preoccupando iam dixerat. Et diabolus, qui seducebat eos, missus est in stagnum ignis et sulphuris. Quod uero ibi obscurius adiunxerat, quod et bestia et pseudopropheta, hic apertius edisserit.

Et qui non est inuentus in libro uite scriptus. Id est, qui non est iudicatus a Deo uiuus. Unde mihi rectius dicere uidentur, qui supra libros apertos conscientias singulorum et opera patefacta interpretantur. Librum autem uite prescientiam Dei  de illis quibus eterna dabitur uita, in quo sunt scripti, id est ante precogniti. Finito iudicio quo malos uidit damnandos, restat ut etiam de bonis  dicat.



CAPUT XXI.

Et uidi celum nouum et terram nouam, etc. Isto fiet ordine, quod superius preoccupando iam dixit, uidisse se super thronum sedentem, cuius a facie fugit celum et terra, iudicatis uidelicet impiis. Tunc figura huius mundi supernorum ignium conflagratione preteribit, ut, celo et terra in melius commutatis, incorruptioni et immortalitati sanctorum corporum congrua utriusque commutationis qualitas conueniat. Quod autem ait:

Et mare iam non est. Utrum maximo illo ardore siccetur, an et ipsum in melius uertatur, non facile dixerim. Celum quippe nouum et terram nouam, non autem et mare nouum futurum legimus. Nisi  forte ut assolet prophetica locutio propriis uerbis translata miscere, turbulentam huius seculi uitam, que tunc cessabit, maris nomine figurauit.

Et ciuitatem sanctam Ierusalem nouam, etc. De celo descendere ista ciuitas dicitur, quoniam celestis est gratia, qua Deus eam fecit. Compositam sicut sponsam et ornatam uiro suo; est enim altera Ierusalem, que non uiro suo ornatur, sed adultero.

Ecce tabernaculum Dei cum hominibus, etc. Ipse Deus erit electis eterne beatitudinis premium, quod ab eo possessi possidebunt in eternum.

Et absterget Deus omnem lacrymam ab oculis eorum. Tanta illius ciuitatis et tam celsa de Dei munere claritas apparebit, ut nulla remaneant uestigia uetustatis.  Quandoquidem et corpora celestis incorruptio sublimabit, et mentes eterni Regis pascet intuitus.

Et mors ultra non erit, etc. Predixerat enim mortem in stagnum ignis missam. Nam etiam sic eadem potest sententia intelligi, ut, sancta ciuitate nouissimo iudicio glorificata, dolor, luctus, et mortalitas tantum in gehenna remaneant.

Et dixit mihi: Scribe, etc. Et dixit mihi: Factum est. Hec credi oportet, non exponi, presertim quia sic dicit factum esse de preterito, ut dubitare quemquam non sinat de futuro.

Ego sum Alpha, etc. Sicut in initio libri hoc se esse testatus est, ita hoc tertio oportuit repeti, ut neque ante eum Deus, sicut Isaias dicit, nec post eum credatur alius . Et quia de fine mundi  sermo est, potest ipse seculi consummator qui Creator dictus intelligi.

Ego sitienti dabo, etc. De hoc fonte irrorat nunc credentes in uia, quem uincentibus ubertim hauriendum prebet in patria. Utrumque autem gratis. Gratia enim Dei uita eterna Christo Iesu Domino nostro. Et de plenitudine eius omnes accepimus, gratiam pro gratia .

Timidis autem, et incredulis, et execratis, etc. Blandis semper, ad cautelam insinuandam, austera permiscet. Sic et psalmus centesimus quadragesimus quartus cum gratiam miserationum Domini abundanter intimaret, repente districtum eius iudicium infert, dicens: Custodit Dominus omnes diligentes se, et omnes peccatores disperdet . Timidos  autem coniungit incredulis, quia ille timet experiri periculum certaminis, qui dubitat de premio uincentis.

Et omnibus mendacibus pars erit in stagno ardenti. Ostendit multa esse genera mendacii, sed periculosissimum et maxime detestandum est quo in religionem peccatur, de quo supra. Dicunt, inquit, se Iudeos esse, et non sunt; sed mentiuntur, sunt enim synagoga Satane.

Et uenit unus de septem angelis, etc. Predicatores iidem qui plagam septenariam, id est, uniuersalem irrogant impiis, Ecclesie quoque futura gaudia pandunt.

ueni, ostendam tibi sponsam uxorem Agni. Sponsam et uxorem dicit Ecclesiam, que, immaculata  permanens, spirituales semper Deo filios generat. uel quod nunc Deo desponsata, tunc ad immortales est perducenda nuptias.

Et sustulit me in spiritu in montem magnum et altum, etc. Post ruinam Babylonis ciuitas sancta, que sponsa est Agni, supra montem posita uidetur. Lapis enim precisus de monte sine manibus comminuit simulacrum glorie mundane, et creuit in montem magnum, orbemque impleuit uniuersum .

Descendentem de celo a Deo, habentem claritatem Dei. Tunc enim amplius decora uidebitur, quando per Spiritum quo eius sponsus creditur conceptus et genitus, imaginem plene meruit portare celestem.

Lumen eius simile lapidi pretioso. Lapis pretiosus  Christus est, qui ait: Claritatem quam dedisti mihi, dedi eis .

Tanquam lapidi iaspidi, sicut crystallum. Iaspidi, pro candore uirtutum; crystallo, pro interna mentis puritate et fide non ficta .

Et habebat murum magnum et altum. Id est inexpugnabilem fidei, spei, caritatisque firmitatem. Potest et ipse Dominus Ecclesiam undique protegens, murus magnus intelligi, de quo et Isaias ait: Ponetur in ea murus et antemurale , id est, Domini protectio et intercessio sanctorum, qui iter faciunt ei docendo ad corda credentium.

Habens portas duodecim. He porte apostoli sunt, qui suo uel scripto uel opere cunctis primordialiter gentibus Ecclesie pandebant introitum.

 Et in portis angulos duodecim. Doctores scilicet apostolorum uestigia fidei et uerbi mysterio sequentes.

Et nomina scripta, etc. Memoriam ueterum patrum significat predicatorum cordibus insitam. Unde et pontifex tabernaculum ingressurus memoriale patrum in rationali pectoris ferre iubetur.

Ab oriente porte tres, etc. Hac tam solerti reor descriptione portarum, duodenarii numeri uoluit indicare mysterium, quo idcirco uel summa apostolorum, uel Ecclesie sit figurata perfectio, quia per eam orbi quadrato sancte Trinitatis erat fides intimanda.

Et murus ciuitatis habens fundamenta duodecim, etc. Quod sunt porte, hoc fundamenta; quod ciuitas, hoc  murus. Possunt autem et patriarche fundamentorum uocabulo designari, qui nomina in se apostolorum, id est, figuram, tenuerunt. Per illos enim fundamenta hec ciuitas, quamuis per apostolos, quasi per portas, latius sit credituris aperta nationibus. Et notandum fundamenta, cum pluraliter dicantur, doctores uel uirtutes Ecclesie, cum uero singulariter, ipsum significare Dominum, qui est fundamentum fundamentorum.

Et qui loquebatur mecum, etc. Christus qui est sapientia Dei , attingens a fine usque ad finem fortiter, et disponens omnia suauiter , sanctam metitur ciuitatem. Quia omnia in numero, et mensura, et pondere constituens, unicuique fidelium spiritualium distribuit dona gratiarum. Possunt  et Ecclesie doctores corpore fragiles, mente celestes intelligi, qui merita solerter examinent singulorum.

Et ciuitas in quadro posita est. Idcirco ciuitas in quadro posita et ex omni parte equali dicitur dimensione locata, quia nulla sinitur inequalitate notari. Perfectum enim secundum apostolum esse, id est, sapere, pacem habere, uere est in soliditate quadra subsistere.

Et mensus est ciuitatem per stadia duodecim. Id est, Ecclesiam fide factisque conspexit, uel donauit esse perfectam. Quatuor enim principalium perfectio uirtutum fide sancte Trinitatis sublimata, quasi numero denario dignitatem componit Ecclesie.

 Longitudo et latitudo et altitudo eius equalia sunt. Hec est illa soliditas ueritatis inuicte, qua Ecclesia longitudine fidei, latitudine caritatis, altitudine spei, subnixa, circumferri non sinitur omni uento doctrine , quarum si unam minus habuerit, perfecta Ecclesie stabilitas non erit.

Et mensus est muros eius centum quadraginta quatuor cubitorum. Hec summa quadraturam duodenarii numeri continet , significans et ipsa stabilem ciuitatis sancte perfectionem.

Mensura hominis que est angeli. Ex hominibus enim conquisita constet Ecclesia, et Christi promissionibus sublimata, equalitatem sperat angelorum. Quantum autem ad litteram, significauit sibi angelum  in hominis apparuisse figura.

Et erat structura muri ex lapide iaspide. Hoc est quod Petrus apostolus hortatur: Et uos tanquam lapides uiui superedificamini domos spirituales .

Ipsa uero ciuitas aurum mundum simile uitro mundo. Ecclesia auro figuratur, que in candelabris aureis et phialis propter sapientie cultum sepe compta describitur. uitrum autem ad fidem ueri retulit, quia quod foris uidetur, hoc est et intus, et nichil simulatum est et non perspicuum in sanctis Ecclesie. Potest et ad illud tempus referri, quo sibi inuicem cogitationes in alterutrum perspicaciter declarantur.

Fundamenta muri ciuitatis omni lapide pretioso ornata. uariorum nominibus lapidum, uel species uirtutum,  uel ordo, uel diuersitas, indicatur, quibus tota Ierusalem celestis exstruitur. Difficile enim est singulos cunctis florere uirtutibus. Denique Isaias, cum eiusdem ciuitatis ornatum describeret, dicens: Ecce ego sternam per ordinem lapides tuos, et fundabo te in sapphiris , et reliqua, statim quasi exponens subiecit: Uniuersos filios tuos doctos a Domino .

Fundamentum primum iaspis. Iaspidum multa sunt genera. Alius enim uiridis coloris, et tinctus quasi floribus apparet. Alius smaragdi habens similitudinem, sed crassi coloris, quo omnia phantasmata fugari autumant. Alius niue et spuma marinorum fluctuum quasi misto colore obrutilans. Per iaspidem ergo fidei uiror immarcescibilis indicatur, que dominice  passionis sacramento per undam baptismatis imbuitur, atque ad omnes spiritualium gratiarum flores proficientibus meritis instruitur. Hanc enim qui habuerit, uanos timores fugat, monente beato Petro apostolo: Aduersarius uester diabolus tanquam leo rugiens circuit, querens quem deuoret, cui resistite fortes in fide . Et potest cum sponsa dicere: Dilectus meus candidus et rubicundus . Unde merito ex hoc lapide et hic structura muri, et apud Isaiam propugnacula eiusdem ciuitatis muniuntur pariter et ornantur.

Secundum sapphirus. Huius lapidis colorem pariter et sacramentum Moyses exposuit, cum Dei habitum describens diceret: Sub pedibus eius quasi opus lapidis  sapphiri, et quasi celum cum serenum est . Ezechiel quoque dicit quod locus in quo thronus Dei sit sapphiri habeat similitudinem; et gloria Domini in hoc colore consistat, qui portat imaginem supercelestis, ut qui talis est, cum Apostolo possit dicere: Nostra autem conuersatio in celis est . Qui radiis percussus solis, ardentem ex se emittit fulgorem. Quia celestibus semper intentus sanctorum animus, diuini luminis quotidie radiis innouatus, compunctior quodammodo atque ardentior eterna perquirit, aliisque inquirenda suadet. Nam quod in mari Rubro reperiri dicitur, significat per Domini passionem et sacri baptismatis lauacrum mentes mortalium ad presumenda celestia sublimiter erigi.

 Tertium chalcedonius. Chalcedonius quasi ignis lucerne pallenti specie renitet, et habet fulgorem sub dio, non in domo. Quo demonstrantur hi qui celesti desiderio subnixi, hominibus tamen latent, et quasi in abscondito, ieiunium, eleemosynas precesque suas, agunt. Sed cum, uel doctrine, uel aliis sanctorum usibus in seruitute, ad publicum procedere iubentur, mox quid fulgoris intus gesserint ostendunt. Nam quod sculpturis resistere, radiis autem solis ictu, uel digitorum attritu si excandeat, paleas ad se rapere dicitur, talibus merito congruit qui, a nullo suam fortitudinem uinci permittentes, ipsi potius fragiliores quousque in sui luminis ardorisque iura coniungunt. De quorum uno dicitur: Ille erat lucerna ardens et lucens . Ardens uidelicet  amore, lucens sermone. Lumen enim uirtutum suarum interne caritatis oleo, ne deficiat, semper refouent. Et quod apud Nasamonas, que est Aethiopie prouincia, nascitur, indicat eos sub ardenti feruore dilectionis, fama tamen obscura quasi nigranti cute sordere.

Quartum smaragdus. Smaragdus nimie uiriditatis est, adeo ut herbas uirentes, frondesque et gemmas superet omnes, inficiens circa se uiriditate repercussum erem, qui merito et uiridi proficit oleo, quamuis natura imbuatur. Cuius genera plurima, sed nobiliores Scythici. Secundum locum tenent Bactriani. Tertium Aegyptii. Significat autem animas fide semper uirentes, que quo magis aduersitate seculi, quam frigora Scythie designant, tentantur,  eo amplius hereditatem immarcescibilem et eternam conseruatam in celis et mente concipere sperando, et in proximos satagunt spargere predicando. Que etiam calice Dominice passionis, et interne pinguedine caritatis, que per Spiritum sanctum datur, ad contemptum mundi proficiunt. His quoque eiusdem lapidis patria tellus pulcherrima ratione congruit. Tellus locuples, sed inhabitabilis. Nam cum auro et gemmis affluat, gryphes tenent uniuersa, alites ferocissimi, uel potius fere uolantes. Sunt enim quadrupedes, et corpore quidem leonibus, capite uero et alis aquilis similes. Arimaspi cum his dimicant, qui uno oculo in fronte media feruntur insignes, ut accipiant hos lapides, mira cupiditate  et feris rapientibus, et Arimaspis custodientibus. Hanc enim terram uirtutum thesauris abundantem, adierat Psalmista, cum dicebat: Ecce elongaui fugiens, et mansi in solitudine , id est, a mundi illecebris animos elongando subtraxi. In hac contrarias sibi bestias offenderat, cum imprecans ait: Muta efficiantur labia dolosa, que loquuntur aduersus iustum iniquitatem in superbia et contemptu . In hac quoque gazas desiderabiles inuenire se manifestat, cum admiratione delectabili secutus adiungeret, dicens: Quam magna multitudo dulcedinis tue, Domine, quam abscondisti timentibus te , et cetera usque ad finem psalmi. Contra huiusmodi alites semen diuini uerbi nobis preripere anhelantes, quique sanctorum inuigilant simplici  per celeste desiderium intentione, quasi uno oculo admirandi, ut gemmam fidei ceterarumque uirtutum inuestigare et effodere queant. Quo enim queque uirtus celsior est, eo pauciores habet cultores, grauioremque ab immundis spiritibus persecutionem tolerat, qui uelut gryphes horrendi meritorum deiectione terrestres, sed superbe mentis altitudine uolucres, diuitias spirituales non sibi ad usum possidere, sed hominibus auferre indefesso labore decertant. Et quia tanta fidei sublimitas per Euangelium mundo innotuit, apte, propter quatuor Euangelii libros, quarto loco smaragdus ponitur.

Quintum sardonyx. Hic ex onyche candorem, ex sardio ruborem trahens, ab utroque nomen sardonychis accepit. Sunt autem genera eius plurima.  Alius enim terre rubre similitudinem tenet. Alius, quasi per humanum unguem sanguis eniteat, bicolor apparet. Alius tribus coloribus, subterius nigro, medio candido, superius minio, consistit. Cui comparantur homines, corporis passione rubicundi, spiritus puritate candidi, sed mentis sibimet humilitate despecti, cum apostolo protestantes: Etsi exterior homo noster corrumpitur, sed tamen interior renouatur de die in diem . Et iterum: Nihil mihi conscius sum, sed non in hoc iustificatus sum . Itemque Psalmista: Quanquam in imagine Dei ambulet homo , id est, de uirtute mentis, tamen uane conturbabitur , id est, de infirmitate carnis. Que quoniam et passio  in corporis infirmitate uersatur: Qui enim occidunt corpus, animam non possunt occidere ; et humilitas de eiusdem corporis fragilitate descendit, cum dicitur: Infelix ego homo, quis me liberabit de corpore mortis huius . Recte sardonyx quinto fundamento inseritur, nam corpus nostrum quinque sensibus subsistere certum est.

Sextum sardius. Sardius, qui ex integro sanguinei coloris est, martyrum gloriam significat, de qua dicitur: Pretiosa in conspectu Domini mors sanctorum eius . Merito sexto loco positus, cum Dominus noster et sexta etate seculi incarnatus, et sexta feria sit pro totius mundi salute crucifixus.

Septimum chrysolithus. Chrysolithus lapis quasi aurum fulget, scintillas habens ardentes. Cuius specie  figurantur hi qui, intellectu superne uereque sapientie fulgentes, uerba exhortationis in proximos, uel etiam uirtutum signa, quasi scintillas ignis, effundunt. Quorum, ut Arator ait:

Mentibus instat amor, sermonibus estuat ardor,
quod quia solo spiritualis gratie munere geritur, decentissime septimo fundamento chrysolithus inest. Septiformi enim sepe numero solet Spiritus sancti gratia figurari, de quo supra dicitur: Et a septem spiritibus qui in conspectu throni eius sunt . Cui sensui consonat etiam hoc quod eiusdem lapidis genus quoddam cerulei uiridisque coloris inuenitur. Unde et apud Hebreos, a marini coloris similitudine tharsis appellatur. uiror quippe ad integritatem fidei, que initium sapientie dicitur, aqua uero tropice ad  Spiritum sanctum pertinet, Domino attestante qui ait: Qui credit in me, sicut dicit Scriptura, flumina de uentre eius fluent aque uiue. Hoc autem dicebat de Spiritu, quem accepturi erant credentes in eum .

Octauum berillus. Berillus est quasi consideres aquam solis fulgore percussam, rubicundum ac decorum reddere colorem. Sed non fulget, nisi in sexangulam formam poliendo figuretur. Repercussus enim angulorum splendor illius acuitur. Significat autem homines ingenio quidem sagaces, sed amplius superne gratie lumine refulgentes. Nam quod aqua, sensus altitudinem designet, Salomon testis est, qui ait: Aqua profunda uerba ex ore uiri . Sed non est perfecti fulgoris uel humana uel etiam  diuina sapientia, nisi operum quoque et consummatio subnectatur. Nam senario sepenumero perfectio designatur actionis, maxime cum in hoc numero mundi huius sit opus consummatum. Quodque tenentis manum adurere dicitur, procul dubio patet quia quisquis sancto uiro coniungitur, eius nimirum bone conuersationis igne recreatur.

Nonum topazius. Topazius lapis quantum inuentione rarus, tantum mercium quantitate pretiosus est. Qui duos habere fertur colores: unum auri purissimi, et alterum etherea claritate relucentem. Pinguedo rosea, uerecundaque puritas, uicinus lapidi chrysopraso magnitudine uel colore, quia maxime lampas cum solis splendore percutitur, omnium gemmarum superans pretiosissimas claritates, in  aspectum suum singulariter prouocans oculorum cupidissimam uoluptatem. Quem si polire uelis, obscuras; si nature proprie relinquas, irradiat. Hic regibus ipsis fertur esse mirabilis, ut inter diuitias suas nichil se simile possidere cognoscant. Cuius pulcherrima nature qualitas contemplatiue uite decori dignissime comparatur. Hanc enim reges sancti, quorum cor est in manu Dei, cunctis bonorum operum diuitiis, uniuersisque uirtutum gemmis, merito preferunt, in eam maxime pure sue mentis intuitum aciemque dirigentes, tanto ardentius celestis uite dulcedinem animo complectentes, quanto frequentius superne gratie fuerint splendore repercussi. Habent ergo sancti uiri aureum colorem ex  interne flamma caritatis, habent et ethereum ex superne contemplatione dulcedinis. Qui sepe presentis seculi turbine, uelut attritu lime, uilescit. Non enim facile potest animus uno eodemque momento terrenis laboribus, erumnis, curisque et doloribus, angi, et illa celestis uite gaudia, tranquille mentis statu delectatus intueri; quin potius ingemiscendo proclamat: Turbatus est, inquiens, pre ira oculus meus, inueteraui inter omnes inimicos meos . Quod uero in insula Thebaide, que Topazion appellatur, unde et ipse nomen accepit, inueniri dicitur, dupliciter intelligendum est, quia et ille precipue, id est, Aegyptiorum regiones, monachorum gregibus abundent, et quicunque Soli iustitie uicinus habitauerit, etherei nimirum luminis fulgore  coloretur. Et pulchre sicut in octauo ordine actiue uite perfectio, sic in nono speculatiue suauitatis gemma ponitur. Siue quia nouem ordines angelorum, quorum uitam imitatur, in Scriptura sancta reperiantur, siue quia a perfecte beatitudinis denario uno tantum, ut ita dicam, gradu mortis abest. Cui summo desiderio propheta suspirans aiebat: Ideo dilexi mandata tua super aurum et topazion , id est, super omnem probate actionis claritatem, superque omnem, que in hoc seculo fieri potest, contemplatiui gaudii sublimitatem, dulcissimo mandatorum tuorum delectabat amore. Quorum primum et maximum est: Diliges Dominum Deum tuum ex toto corde, tota anima, tota uirtute , quod non nisi in illo celestis regni culmine ad  integrum perfici posse certissimum est.

Decimum chrysoprasus. Chrysoprasus est, uiridis aureeque commisture, quoddam etiam purpureum iubar trahens, aureis interuenientibus guttis. Nascitur autem in India. Qui significat eos qui uiriditatem eterne patrie, perfecte caritatis fulgore promerentes, eam etiam ceteris purpurea martyrii sui luce patefaciunt. Qui, quando in eo quod presentem uitam despiciunt, eternam gloriam preferunt, Domini in carne apparentis exempla sequuntur, iam uelut in India, id est, prope solis ortum, meritorum suorum fulgorem ostendunt. Et quia uelut Sol in regno Patris fulgere, regique suo, cui nunc compatiuntur, tunc conregnare desiderantes exspectant, iure in decimo loco sunt positi. Per denarium enim quo  Dominice uinee cultores remunerantur, eterni Regis percipienda imago figuratur, ubi quod in nono gradu non poterat, perfecta dilectione Dei et proximi per omnia Decalogus implebitur.

Undecimum hyacinthus. Hyacinthus in Aethiopia reperitur, ceruleum colorem habens; optimus qui nec rarus est, nec densitate obtusus, sed ex utroque temperamento lucet, et purificatum suauiter florem trahit. Hic autem non rutilat equaliter, sed cum facie celi mutatur. Sereno enim perspicuus atque gratus est, nubilo coram oculis euanescit atque marcescit. Indicat autem animas celesti semper intentioni deditas, atque angelice quodammodo, quantum mortalibus fas est, conuersationi propinquantes.  Quibus omni custodia discretionis cor seruare precipitur, ne uel nimia sensus subtilitate callentes, altiora se querere et fortiora se scrutari audeant . Gloria enim Domini celare uerbum, id est, caute de Deo uel homine Christo philosophari; uel rursum desidia torpente ad infirma fidei initia atque elementa exordii sermonum Dei relabantur. Quin potius uia regia gradientes, a dexteris et a sinistris per arma iustitie tutati procedant , aptaque temporis obseruantia cum celo faciem mutantes, suis inspectatoribus dicant: Siue enim mente excedimus Deo, siue sobrii sumus uobis . Quasi hyacinthus nubilo circumdatus, loquitur: Non angustiamini in nobis, angustiamini autem in uisceribus uestris . Et iterum: Nihil enim  iudicaui me scire inter uos, nisi Christum Iesum, et hunc crucifixum . Et quasi in serena luce uisus ait: Sapientiam autem loquimur inter perfectos .

Duodecimum amethistus. Amethistus purpureus est permisto uiolaceo colore, et quasi rose nitore, quasdamque leniter flammulas fundens, sed et quiddam in purpura illius non ex toto igneum, sed quasi uinum rubens, apparet. Purpureus ergo decor celestis regni habitum, roseus uero atque uiolaceus, humilem sanctorum uerecundiam pretiosamque mortem designat. Quorum uidelicet mens principaliter in summis erigitur, etiam cum exterius perpeti abiecta cernuntur, Dominici semper inter aduersa memores promissi: Nolite timere, pusillus grex, quia complacuit Patri uestro dare uobis regnum . Quique  flammam caritatis non ad se tantum inuicem, sed ad ipsos etiam persecutores spargentes, positis genibus implorant: Domine, ne statuas illis hoc peccatum. Atque inter calicem passionis bibendum, illius potius uini quod letificat cor hominis iugi recordatione debriantur , quod Dominus se nouum cum discipulis suis in regno Patris bibiturum esse promisit . In iaspide ergo fidei uiriditas. In sapphiro, spei celestis altitudo. In chalcedonio flamma caritatis interne figuratur. In smaragdo autem eiusdem fidei fortis inter aduersa confessio. In sardonyche, sanctorum inter uirtutes humilitas. In sardio reuerendus martyrum cruor exprimitur. In chrysolitho uero spiritualis inter miracula predicatio. In berillo, predicantium perfecta operatio. In  topazio, eorumdem ardens contemplatio monstratur. Porro in chrysopraso, beatorum martyrum opus pariter et premium. In hyacintho, doctorum celestis ad alta subleuatio, et, propter infirmos, humilis ad humana descensio. In amethysto, celestis semper regni in humilium animo memoria designatur. Singulique lapides pretiosi, singulis sunt fundamentis deputati. Quia licet omnes perfecti, quibus ciuitas Dei nostri in monte sancto eius ornatur atque fundatur, spiritualis gratie sint luce fulgentes, alii tamen per Spiritum datur sermo sapientie, alii sermo scientie, alii gratia sanitatum, alii genera linguarum, alteri fides in eodem Spiritu, etc. . Cuius artifex et conditor Deus, qui est fundamentum fundamentorum,  et pro nobis etiam pontifex fieri dignatus est, ut proprii sanguinis hostia eiusdem menia ciuitatis ablueret pariter atque dedicaret, omnia quecunque habet Pater, propria possidet. Unde in pectore summi pontificis iidem lapides et ipsi patriarcharum nominibus inscripti iubebantur imponi, ut pulcherrimo mysterio pandatur, omnia spiritualia chrismata que singuli quique sanctorum uiritim et ex parte percipiebant, in mediatore Dei et hominum homine Iesu Christo pariter et perfecte fuisse completa. Hec de lapidibus pretiosis copiosius fortassis quam commaticum interpretandi genus decebat uideor exposuisse. Necesse enim erat eorum naturas patriamque diligenter exponere, deinde sacramentum inuestigare solertius, sed et ordinem numerosque prosequi.  Quantum uero ad ipsam rei profunditatem pertinet, uideor mihi perpauca, et hec breuiter strictimque dixisse. Lectoremque supplex obsecro ut si recto me tramite uiderit incessisse, agat Deo gratias. Sin uero secus quam uolebam euenisse deprehenderit, errori meo ueniam mecum a Domino deprecetur. Sed hec hactenus, uideamus et reliqua.

Et duodecim porte duodecim margarite sunt per singulas. Omnis gloria capitis refertur ad corpus. Et sicut lux uera que illuminat omnem hominem , sanctis donauit lumen esse mundi, sic et ipse, cum sit margarita singularis, quam negotiator sapiens uenditis omnibus emat , suos nichilominus margaritarum fulgori comparat.

Et platea ciuitatis aurum mundum, etc. Iisdem metallis  plateas componit, quibus ciuitatem iam dixerat adornatam; multi enim sunt etiam uite latioris et inferioris, summis in Ecclesia cincti uirtutibus, et puritate mentis et radio fulgent operis.

Et templum non uidit in ea, etc. Quamuis, inquit, lapidibus ciuitatem dixerim exstructam, non in edificio tamen materiali significaui requiem esse sanctorum, quorum ipse Deus unica domus et lux et requies est.

Et ciuitas non eget sole neque luna ut luceant in ea. Quia non lumine aut elementis mundi regitur Ecclesia, sed Christo eterno sole deducitur per mundi tenebras.

Nam claritas Dei illuminabit eam. Ipso enim lumine fruemur in patria, quo nunc regimur gradientes in uia. Eodem in formati inter bona malaque discernimus,  quo tunc beatificati, sola que bona sunt cernemus.

Et ambulabunt gentes per lumen eius. Significat quod idem ipse Agnus nunc sit peregrinantibus uia, qui tunc ciuibus uita.

Et reges terre afferent gloriam suam et honorem in illam. Reges hic spirituales dicit, qui cunctas uirtutum suarum diuitias Ecclesie conferant laudibus.

Et porte eius non claudentur per diem, nox enim non erit illic. Lumen Agni perpetuum, imo ipsum pro lumine sempiterno in illa ciuitate, sublato noctis tempore, memorat futurum. Quod autem porte non claudentur, plenissime securitatis indicium est. Non enim ibi iam dicitur: uigilate et orate ne intretis in tentationem , sed potius: uacate et uidete, quoniam ego sum Deus .

 Et afferent gloriam et honorem gentium in eam. Eo quod ex omnibus gentibus sit congreganda.

Nec intrabit in eam aliquid coinquinatum, etc. Illius temporis describit Ecclesiam, quando, iam malis de medio segregatis, soli cum Christo boni regnabunt. Sed et nunc omnis immundus et mendax non est in Ecclesia, nec uidet lumen ciuitatis Dei qui eam odit, quia tenebre excecauerunt oculos eius.



CAPUT XXII.

Et ostendit mihi fluuium aque uite, etc. In fluuio uite ciuitatis medio meante non adhuc celebratio indicitur baptismi, sed fructus iam illius reuelatur sacramenti. Modo enim Ecclesia seminat in Spiritu, ut tunc de Spiritu metat uitam eternam .

Et ex utraque parte fluminis lignum uite. Lignum  uite circa fontem uite cernitur. Quod siue gloriam sancte crucis, siue Dominum Christum interpretaris, iam et ante baptisma reuelatum in ueteri Testamento, et nunc, baptismatis clarescente mysterio, celesti fructu sanctos imbuit. Non enim aliud nomen est sub celo datum hominibus, in quo oporteat nos saluos fieri . Idem quippe lignum, quod Ioannes in aurea Ierusalem, Moyses in paradiso florere descripserunt, Salomon dixit lignum uite esse amplectentibus eam. Hunc fluuium puto Iordanem figurasse, ultra quem Moyses populis monita salutis, et intra quem terram repromissionis iehsu aperuit.

Afferens fructus duodecim, per menses singulos reddens fructum suum. In duodecim mensibus omne tempus insinuat uite, scilicet illius ubi dicitur: Et  anni tui non deficient . Et iterum: Erit mensis ex mense, et sabbatum ex sabbato . Ubi presens Domini uultus, eterna sanitas, eternus uite cibus est. Potest et simpliciter intelligi quod per doctrinam duodecim apostolorum crux Christi fructificet.

Et folia ligni ad sanitatem gentium. Si fructus merces beate immortalitatis accipitur, recte folia perpetuus intelligitur cantus, quod in sanitatem cadat felici iam sorte canentibus. Ibi enim gentium curatio uera, redemptio plena, felicitas sempiterna.

Et uidebunt faciem eius. Premium fidei nobis uisio Dei seruatur, quod summum esse bonum Philippus intelligens ait: Domine, ostende nobis Patrem, et sufficit nobis . Sollicite enim fuerat commendandum  hoc sanctos uisuros et habituros specie, quod credunt uiuentes ex fide.

Et nomen eius in frontibus eorum. Confessio nominis sancti nunc inter hostes seruata, tunc uictores in patria glorificat.

Et nox ultra non erit, etc. Non ibi fragilitas corporum, uel quiete noctis, uel ignis eget lumine, quando erit Deus omnia in omnibus , qui est lux uera , et requies eterna sanctorum. Que si ad allegoriam uerba referas, non ibi prophetarum exhortatio, non legis est predicatio necessaria, que nunc lucerna dicitur esse in obscuro loco, quoniam in Dei contemplatione rebus expletis tenetur perfecta promissio.

Et dixit mihi: Hec uerba fidelissima et uera sunt  Non de Ioannis diffidentia dubitabat, sed ueram uisionem omni Ecclesie, in qua et paruulos futuros nouerat, commendabat.

Et Dominus Deus spirituum prophetarum misit angelum suum. Ne dubites, inquit, de persona monentis. Deus enim ipse qui spiritus prophetarum celesti solet imbuere uisione, hec me tibi misit premonstrare futura.

Ostendere seruis tuis que oportet fieri cito. Docuit se, ut dixi, omnium generaliter utilia prospexisse.

Beatus qui seruat uerba prophetie libri huius, etc. Subauditur, beatus sum. Sic enim beatus Dionysius Alexandrinus antistes hos uersiculos connectit, dum quibusdam heresibus ex huius libelli occasione surgentibus et errorem redargueret, et eiusdem prophetie sensum ab omni nubilo carnalis intelligentie  purgatum ad eterna et celestia promissa transferret.

Cecidi ut adorarem ante pedes angeli, etc. Aut semel factum iterauit, quod cohibitus non est ausus repetere, aut magno uisionum stupore perculsus, adorare se uoluisse iterum confitetur.

Conseruus tuus sum, etc. Nota quoties et Ioannem prophetam et hunc librum prophetiam nominet; nam multa huic cum prophetis concordia, nec in sensibus tantum, sed et in uerbis. Quot enim hic Isaie, quot Zacarie, aliorumque prophetarum uersus inuenies!

Ne signaueris uerba prophetie libri huius, etc. Futuro propinquante iudicio manifestari oportuit diuina precepta, iudicia, atque promissa, quorum obseruatione premium mites acquirant, neglectis penam contumaces incurrant.

 Qui nocet, noceat adhuc, et qui in sordibus est, sordescat adhuc. Occulta hic Dei iudicia, sed iusta demonstrat, quibus mali homines in peius proficere permittuntur, id est, peruenire ad summam nequitiam, ut possit iustum inuenire iudicium. Huic illud simile est: Aut facite arborem bonam et fructum eius bonum, aut facite arborem malam et fructum eius malum .

Ego sum et , etc. In uerbi diuinitatem, et in susceptam humanitatem designat. Principium sine termino, quod crebra in hoc libro repetitione firmatur, siue propter unius Christi diuinitatem et humanitatem sepe insinuandam, siue ut unius nature tota Trinitas intimetur, que per prophetam dicit: Ante me  non est formatus Deus, et post me non erit .

Ut sit potestas eorum in ligno uite. Dignum premium stolis candidis, id est, uite immaculate promittit, uidelicet ut Domini aspectu, qui est uita eterna, potiatur. Beati enim mundo corde, quoniam ipsi Deum uidebunt .

Et per portas intrent in ciuitatem. Qui Domini seruant mandata dicentis: Ego sum ostium, per me si quis introierit, saluabitur, et ingredietur et egredietur, et pascua inueniet ; illa utique pascua que et  hic promittuntur, id est, ligni uite, hi procul dubio per portas intrant in Ecclesiam. Portas scilicet iustitie, quas sibi Psalmista postulat aperiri . Qui autem aliunde tentat ascendere, ille fur est et latro ; de quibus et hic subditur:

Foris autem canes, et uenefici, et impudici, etc. Cuncta enim rabies improborum et nunc intrinsecus Ecclesiam tentat, sed cum intrauerit pater familias, et, sanctis secum ad nuptias intrantibus, clauserit ostium, tunc incipient foris stare et pulsare ostium 

Ego sum radix et genus Dauid. Geminam hic persone sue naturam expressit, quod idem factor sit Dauid secundum diuinitatem, qui factus est ex semine Dauid secundum carnem. Quam Dominus questionem Iudeis in Euangelio proponit, quomodo uidelicet  Christus filius sit Dauid, cum eum Dauid in Spiritu suum Dominum uocet? .

Stella splendida et matutina. Qui post noctem passionis unius apparendo lumen resurrectionis et uite uerbis et exemplo seculis ostendit. De quo ad beatum Iob dicitur: Nunquid producis luciferum in tempore suo? 

Et sponsus et sponsa dicunt: ueni. Caput et corpus Ecclesie, singula membra cohortantur ad fidem.

Ei qui audit, dicat: ueni. Quisquis internum in mente fidei uel caritatis lumen percepit, ad hoc et alios conuocet.

Qui uult, accipiat aquam uite gratis. Sic liberum conuenitur arbitrium dicendo: Qui uult accipiat, ut confestim gratia predicetur in eo quod sequitur:  Aquam uite gratis. Nullis utique meritis precedentibus. Et ipsum enim uelle, Dei donum est.

Si quis apposuerit ad hec, apponet Deus super illum plagas scriptas in libro isto. Hec propter falsatores dixit, non propter eos qui simpliciter quod sentiunt, dicunt, in nullo prophetia mutilata.

Dicit qui testimonium perhibet istorum: Etiam, uenio cito. Idem Christus testimonium perhibet, qui se Ecclesie uenturum annuntiat. Cui more Cantici canticorum Ecclesia deuote respondet:

Amen, ueni, Domine Iesu Christe. Que quotidie clamat orans: Adueniat regnum tuum . Et in psalmo: Psallam et intelligam in uia immaculata, quando uenies ad me .

 Gratia Domini nostri Iesu Christi cum omnibus uobis, Amen. Eant Pelagiani, et sua uirtute fidentes, Domini se gratia priuent. Apostolo autem Paulo presidium querente ac dicente: Quis me liberabit de corpore mortis huius?  Respondeat Ioannes nominis sui memor, et dicat: Gratia Dei per Iesum Christum Dominum nostrum . Et ne sibi Donatiste de singulari Dei munere blandiantur, audiant quod cum gratiam Dei quasi uale ultimum commendaret, adiecit, Cum omnibus uobis. Amen.
[1Kb]


BEDAE uENERABILIS, ANGLO-SAXONIS PRESBYTERI, OPERA EXEGETICA, SIuE OMNIUM EIUS OPERUM PARS II. SECTIO SECUNDA.---DUBIA ET SPURIA.





DE SEX DIERUM CREATIONE LIBER SENTENTIARUM EX PATRIBUS COLLECTARUM. 



DE PRIMA DIE.


In principio creauit Deus celum et terram. Istud capitulum omnium librorum caput est. Omnis enim Scriptura diuina bipartita est, uetus Testamentum, et Nouum. Alia quippe sunt, ubi interna intimantur, ut est: In principio erat uerbum . Alia facta narrantur, ut est: In principio fecit Deus celum et terram. Alia futura pronuntiantur, sicut dicitur: Cum uenerit Filius hominis in maiestate sua . Alia uero sunt, que agenda precipiuntur, ut est: Diliges proximum tuum . Quomodo ergo bipartita est? Quia sunt alia que secundum figuram dicta sunt, ut est Canticum canticorum; et est: Audiuit Adam uocem Domini Dei deambulantis in paradiso . Et alia sunt secundum rerum gestarum fidem, ut est, secundum quod populus de Aegypto transierit et quod mare pedibus ambulauit. Alia uero sunt, que utroque modo dicta sunt, ut est transitus maris Rubri. Et miracula illa que Dominus in Euangelio  fecit. Dicit uero: In principio creauit Deus celum et terram. Inquirendum est in quo principio creauit Deus celum et terram, utrum in principio temporis, an in principio ut esset hoc initium creature eius, ex quo alia esse ceperunt. Non enim Deo semper ceterna fuerunt. Dicamusque: In principio sibi ceterno fecit Deus celum et terram, hoc est in unigenito Filio, qui est Sapientia Patris, de quo dicit Apostolus: Christum Dei uirtutem et Dei sapientiam ; et in psalmo dicit: Omnia in sapientia fecisti . Et iterum dicit Apostolus: Quia in ipso condita sunt omnia, que in celo sunt et in terra, uisibilia et inuisibilia , nam et euangelista de Christo dicit: In hoc mundo erat, et mundus per eum factus est . Tamen querendum est, quod in principio primum Deus fecit celum et terram, an lucem. Et si prima lux creata fuit, quare non dixit: In principio creauit Deus lucem? Intelligendum est, quod simul creauit celum, et terram et lucem. Quia nichil interest, nisi origo tantum, sicut homo duas parabolas cognitas simul  non potest enarrare, ita et Dominus fecit. Quia hoc prius enarrauit, quod originem habuit, et postea quod exinde factum fuit, quamuis utrumque simul fecisset. Ut quod sola origine prior est in faciendo, prior sit ex tempore enarrando. Ergo dum oportebat ut Scriptura sancta utrumque enarrasset, et res gestas quam res narratas, quod exinde factum est, ratio erat ut prius enarrasset unde aliquid factum erat, quam illud, quod exinde factum est, propter tardiores intellectu, ut capere potuissent, quia res corporee ex aliquo fiebant. Quia nichil interest inter creationem celi et terre, et lucem, nisi hoc tantum, quod est inter uerbum et uocem. Quare non dixit: In principio fecit Deus celum et terram, sed dixit: Creauit, propter informitatem materie, et iterum sensum spiritalem.


Item Recapitulatio.

In principio creauit Deus celum et terram. Principium Christus est, sicut ipse in Euangelio ait: Ego principium, qui et loquor uobis. In hoc igitur  principio fecit Deus celum, id est, spiritales, qui celestia meditantur et querunt. In ipso fecit et carnales, qui terrenum necdum deposuerunt. Terra autem erat inanis et uacua, id est, Quia nondum erat a mari distincta. Et uacua, id est, quia littoribus non erat circumdata, uel uitibus ornata: id est, arboribus uel animalibus.


Item Recapitulatio.

Terra autem erat inanis et uacua. Terra scilicet carnis nostre inanis erat et uacua, priusquam doctrine acciperet formam. Et tenebre erant super faciem abyssi, quia non erat lux que superfunderetur, quod si esset, utique superesset. Sed quomodo erat? Id est er spissatus luce carens diurna.


Item Recapitulatio.

Et tenebre erant super faciem abyssi. Quia delictorum cecitas, et ignorantie profunda obscuritas corda nostra tegebat. Et spiritus Dei ferebatur super aquas.  Unde ait beatus Apostolus: Super eminentem, inquit, scientiam caritatis Christi . Et alibi ait: Superexaltat autem omnem intellectum . Ergo aliquid inchoatum ostendit, super quod spiritus Dei ferri diceretur, non loco, sed omnia superante atque precellente potentia. Duo quippe sunt, propter quod amat Deus creaturam suam, ut sit et maneat. Ut sit formata, et maneat in precepto Creatoris. Ergo Spiritus Dei ferebatur super aquas, ut esset quod maneret; quamobrem prius res informatas, et postea Spiritum sanctum nominauit, quia omnis exiguus amor rebus quas diligit subterponitur.


Recapitulatio.

Et Spiritus Dei ferebatur super aquas. Id est, Spiritus Dei Patris. Et de ipso Spiritu sancto ait Apostolus: Qui non habet Spiritum Christi, hic non est eius . Si ergo nichil interest inter personam Patris, et Filii, et Spiritus sancti, quare non dicit: Qui non habet Spiritum Spiritus, uel: Sicut dicit  Spiritus Patris, uel Spiritus Filii? Quare non dicit Pater Spiritus, uel Filius Spiritus? Quia non habet relatiuum modum unde reddere posset, sicut dicit Seruus Domini, aut Domini seruus, uel Filius Patris, et Pater Filii. Quia si dixisset Pater Spiritus, ostendisset Deum esse Patrem Spiritus. uel si dixisset Filius Spiritus, demonstrasset Spiritum sanctum Patrem esse Filii, quia non est nec Pater nec Filius, sed de diuina substantia processit. Quamobrem non dicit Spiritus sanctus natus a Patre uel Filio, quia non est natus sicut Unigenitus, nec factus sicut nos, ut per adoptionem gratie filius uocaretur. Et quomodo Spiritus sanctus ceternus dicitur Patri et Filio? Quia dixit Spiritum sanctum ex Patre et Filio procedentem, et ceternum esse. Semper enim processit, nam non semper datus est, quia semper potest fieri donum non per datum. Semper enim Spiritus sanctus processit, et a Patre paratum fuit dari. Nam tunc non erat qui eum accepisset, neque angeli,  neque homines, nisi solus creator omnium. Et si tres unum sunt, Pater, et Filius, et Spiritus sanctus , quare ergo non dicitur Pater missus a Filio, uel a Spiritu sancto? Ordo paterne reuerentie seruatur.


Recapitulatio.

Spiritus autem Dei super cor nostrum tenebrosum et fluidum, quasi super aquas iam superferebatur. In quo subsistentes requiesceremus, cuiusque uiuificaremur flatu, et cuius unda ablueremur.



DE CREATIONE LUCIS.

Dixit quoque Deus: Fiat lux. Lux autem ista est uisibilis, an inuisibilis? Inuisibilis uero dicitur, quia creatio angelica est, quam oculi nostri non ualent prospicere. Ratio enim erat ut die quarta sidera in celo fabricasset, que oculi nostri potuissent prospicere. Ista creatio angelica, est temporalis, an intemporalis? Temporalis enim erat in angelis, intemporalis  in Deo. Temporalis erat, quod dictum intelligimus expressum ab eterno Deo per uerbum ceternum in creatura spiritali, quam iam tunc fecerat, cum dictum est: In principio creauit Deus celum et terram; sed ista locutio non tantum sine aliquo sono, sed etiam sine ullo corporali motu, creatura spiritalis eius mente atque ratione quodam modo infixa per uerbum Patris ceternum; sed multum ac difficillimum est capere quomodo dicitur, Deo non temporaliter iubente, neque id temporaliter audiente creatura, qui contemplatione ueritatis omnia tempora excedit, sed intellectualiter sibimet expressas, cum Patri ceterna Sapientia tanquam intelligentibus locutionis ad ea que infra sunt transmittentes, ut fieret temporalis motus in rebus temporalibus, siue formandis siue administrandis.

Et facta est lux. Id est, creatio angelica, quia illi tunc cognouerunt agnoscere uel intelligere Creatorem suum. Quare iterum non repetit; Et fecit Deus lucem,  sicut in ceteras creaturas repetit, quas creauit, ut in firmamento dicit: Fiat firmamentum, et iterum: Fecit Deus firmamentum. Ideo quia non erat necesse ut dixisset: Fecit Deus lucem, quia intellectualis creatura erat, id sunt angeli. Quando autem dicit Fiat firmamentum, uel cetera in aliis creaturis hoc in cognitione angelica dicit, quia nec mirum est si Deus sanctis angelis suis, in prima lucis conditione ad se conuersis, prius uoluit ostendere quid erat deinceps facturus. Quando uero dicit: Et fecit Deus, id est in propria natura rerum. Iam non erat opus hoc de angelis iterum repetere, quia illi tunc, sicut diximus, conuersi fuerunt ad agnoscendum Creatorem suum. Cum enim eterna illa et immutabilis, que non est facta, sed genita, Sapientia in spiritalem atque rationalem creaturam se transfert , fit in eis quedam luculenta rationis affectio, que potest accipi facta lux, cum dixerit Deus Fiat lux. Iam enim erat  spiritalis creatio, que celi nomine significata est, cum scriptum sit: In principio creauit Deus celum et terram; non celi corporei, sed celi incorporei, in quo intelliguntur omnes sancti angeli.

Et uidit Deus lucem quod esset bona. Quare lucem tantum laudauit, et non noctem. Id est, quia nox adhuc, nec dies facte erant, sed tantum lux angelica, quia indignum erat Deo rem informem laudare, que adhuc formata non erat, sed rem illam que formata erat laudauit, id est, lucem angelicam.

Et diuisit lucem a tenebris. Quid est diuisio lucis a tenebris, nisi distinctio formate ab informi.

Appellauitque lucem diem. Quamobrem appellauit lucem diem, quia dies adhuc non erat formata. Idemque dies circa speciem facte rei appellatus est.

Et tenebras noctem. Quare similiter noctem appellauit, que adhuc minime formata erat, quia nox ista, que nobis notissima est, facit eam esse absentiam solis super terram. Quia, decidente sole, uocamus uesperam; inchoante mane, appellamus diem. Nox autem  hic priuatio operis est, aut nox ipsa possibilitas est appellata, que in rebus est factis, unde fieri potest, etiamsi non mutentur. Et iterum secundum sensum spiritalem.


Recapitulatio.

Dixit quoque Deus: Fiat lux. Id est, illuminatio credulitatis appareat. Prima enim die lucem fidei dedit, quia prima est in conuersione fides. Unde et ipsum primum in preceptis mandatum est: Dominus Deus tuus, Deus unus est. Propter quam fidem ipse Dominus etiam inuisibiliter in mundo apparere uoluit. Iam tunc Deus iuxta presentie sue gratiam diuisit iustos, id est, filios Dei et lucis, a peccatoribus, tanquam a tenebris: istos uocans diem, illos noctem. Nam quia in Ecclesia lucis nomine iusti appellantur, audi Apostolum: Fuistis, inquit, aliquando tenebre, nunc autem lux in Domino .

Factumque uespere et mane dies unus. Quid est uespere,  nisi ipsa perfectio singulorum operum? et mane, id est, inchoatio sequentium.



DE SECUNDA DIE.

Dixit quoque Deus: Fiat firmamentum. Idem propter firmamentum stabilitatis, siue propter intransgressibilitatem superiorum atque inferiorum aquarum. Naturam tamen aquarum illic iam non uaporali tenuitate, sed glaciali soliditate pendere estimamus, propter siderum naturas mitigandas, ne creaturas Dei subterpositas nimio ardore concrement. Quomodo autem quelibet aque ibi sint, ubi eas minime dubitemus? Quia maior est Scripture huius auctoritas, quam omnis humani ingenii capacitas. De celorum autem consistentia querenda est ratio. Dominus hic unum firmamentum factum commemorat, Apostolus autem se in tertium celum raptum fuisse testatur. Quid ergo dicamus, nisi quia conglobate minime gutte in unum faciunt collectionem unam, et propter grauitatem ponderis non eas suffert er  sustinere, sed eius ponderis ad imum defundendo dat locum. Hec est pluuia. Ergo er inter uapores humidos, unde desuper nubila globentur, et maria subterfusa uolunt intelligere celum esse inter aquam et aquam. Secundum uero celum, quod spiritu cernimus, unde animalibus plenus discus ille ad Petrum in exstasim mentis descendit. Tertium uero celum, quod mente cognoscimus, ita secretum atque remotum uel omnino mundatum, uel a carnis sensibus abreptum, ut ea que in illo celo sunt ipsam Dei substantiam uerbum, per quod facta sunt omnia, in caritate Spiritus sancti ineffabiliter uidere ualeant.

Et dixit Deus: Fiat firmamentum inter medium aquarum, et diuidat aquas ab aquis. Spiritus ergo Dei scribendus aderat, quasi quis ab eo requireret, quomodo factum sit recte responderit. Dixit Deus: Fiat, id est, quod in uerbo Dei eterno erat ut fieret. Deinde incipit narrare unumquodque factum. Cum audiuimus, Et sic factum est, intelligimus factam creaturam  non excelluisse perscriptum in uerbo Dei terminos generis sui; cum uero audiuimus: uidit Deus quia bonum est, intelligimus in benigno Spiritu eius, non quasi incognitum post factum placuisse, sed potius in ea bonitate placuisse, ut maneret factum, ubi placebat ut fieret. De figura autem celi breuiter dicendum est, hoc scisse auctores nostros, quod ueritas habet; sed Spiritum Dei qui super eos loquebatur noluisse ostendere nullo salute profuturo utilia. De ea autem contentione, que inter plures de figura celi fieri solet, utrum in modum extense pellis, an sphere uel camere consistat, non uidemus quod prohibeat pellem extensam in modum camere curuari, uel quasi sphere in rotundum sinum extendi.


Item Recapitulatio.

Deinde secunda die disposuit Deus firmamentum, id est, solidamentum sanctarum Scripturarum; firmamentum enim in Ecclesia Scripture diuine intelliguntur,  quia celum plicabitur sicut liber.

Discreuitque super hoc firmamentum aquas. Id est, celestes populos angelorum, qui non opus habent hoc suscipere firmamentum, ut legentes audiant uerbum Dei . uident enim semper eum, et diligunt. Sed superposuit ipsum firmamentum legis sue super infirmitatem inferiorum populorum, ut ibi spiritales suscipientes cognoscant qualiter discernant inter carnalia et spiritalia, quasi inter aquas superiores et inferiores.



DE DIE TERTIA.

Dixit uero Deus: Congregentur aque que sub celo sunt in locum unum, et appareat arida. Quid est ergo quod non ait: Fiat arida uisibilis, uel aqua congregata, nisi quia propinquiora sunt eidem informitati, quam celestia corpora, ut de his per innumerationem dierum infirma rerum condiuntur. Ideo noluit inferri, ut similiter cum superioribus fieri imperaret,  sed congregate aque apparere per se infirma rerum iussit. Ubi ergo congregate sunt aque si totam terram prius occupauerunt, illic, scilicet quo retracte sunt ut terra nudaretur. Et si aliqua pars antea arida apparebat, ubi congregari potuisset, non ergo totum abyssus occupauit, sed magis intelligendum est, aut in modum nebule prius aqua terram occupasset, aut terram longe lateque obsidens, qua cauum locum prebuisset, ubi percurrentes aquas capere potuissent ut appareret arida.


Item Recapitulatio.

Post hec die tertia collegit in unum aquas inferiores salsas. Hoc est, homines infideles, qui cupiditatum tempestate et tentationum carnalium fluctibus quatiuntur, et in se ipsis quasi amaritudo includuntur. Segregauitque ab eis aridam, populorum scilicet fontem fidei sitientem; obfixitque dehinc superborum limites, et cercuit eos, ne turbulentis iniquitatum suarum fluctibus aridam, id est, animam sitientem  Deum, conturbent, liceatque ei germinare bonorum operum fructum secundum genus. Diliges proximum in subsidiis necessitatum carnalium, habens in se semen secundum similitudinem, ut ex sua infirmitate compatiantur ad subueniendum indigentibus, producens et lignum forti robore. Et fructiferum, id est, beneficium ad eripiendum eum qui iniuriam patitur de manu potentis, et prebendo protectionis umbraculum ualido robore iusti iudicii.

Et uidit Deus quod esset bonum, et ait: Germinet terra herbam uirentem, et facientem semen, et lignum pomiferum, faciens fructum iuxta genus suum, cuius semen in semetipso sit super terram. Et factum est ita. Et protulit terra herbam uirentem et afferentem semen, iuxta genus suum, lignumque faciens fructum, et habens unumquodque sementem secundum speciem suam. Et uidit Deus quod esset bonum, factumque est uespere et mane dies tertius. Quid est enim, quod ista omnia in unum dicit imperauit fieri, et terram germinare,  et aquas congregare, nisi quod ista omnia in terra radice figuntur? Ideo ad eamdem diem pertinere dicuntur quia quamuis longe lateque per incrementa sua diffunduntur, tamen de locis propriis nexibus suis non mouentur. Quia arbores uiuunt, uiuunt tamen non per animam, sed per uiriditatem, quia ille succus infunditur in radice, deinde in qualitatem arboris efficitur, et postea in effusione ramorum, et exinde in uiriditate foliorum. Unde dicit: Et lignum pomiferum, quia omnia ligna fructum non faciunt, quia hic fructus intelligitur, quia unaqueque arbor habet usum suum, et unaqueque herba similiter utilitatem suam tam in manifesto, quam in occulto



DE DIE QUARTA.

Dixit autem Deus: Fiant luminaria in firmamento celi, ut diuidant diem ac noctem, et sint in signa et tempora et dies et annos, et luceant in firmamento celi, et illuminent terram. Et factum est ita. Fecitque Deus  duo magna luminaria: luminare maius, ut preesset diei, et luminare minus, ut preesset nocti, et stellas, et posuit eas in firmamento celi, ut luceant super terram, et preessent diei ac nocti, et diuiderent lucem ac tenebras. Et uidit Deus quod esset bonum, et factum est uespere et mane dies quartus. Ut quod ibi erat in uerbo Dei secundum genitam Sapientiam. Deinde factum est in creatura spiritali, hoc est in angelis. Deinde facta sunt ipsa luminaria, ut essent in genere proprio, ut sint in signa et tempora. Quis non uideat quam obscure positum sit quarta die cepisse tempora, quasi superius illud triduum sine tempore preterire potuisset, que sue tamen creationis tempus habuerunt, quia mutuo creatura nomen accepit, siderum tamen distinctione illud triduum non habuerunt.

Luminare maius, ut preesset diei, quia diem clarescere non posse cognoscimus, nisi solis lumine adiuuetur, nec noctem stellis apparentibus, si luna desit, quemadmodum illius presentia illustratur. Querunt tamen utrum ista precipua celi luminaria  equaliter ualeant, sed diuersa interualli distantia terre oculis nostris maiora minoraque appareant, quia sicut prius celum factum est, ita prius ornandum erat. Quarta die fiunt sidera, quibus lucescentibus super terram habitatio illustratur inferior, ne habitatores eius in tenebrosam habitationem inducerentur. Ideo succedentibus motibus, infirma inferiorum corpora quieti reparantur, factum est circumeunte sole diei noctisque uicissitudo propter uicissitudinem dormiendi uel uigilandi. Nox autem illa ne indecora remaneret, luna uel siderum luce decorata est, ut ipsos homines consolaretur, quibus iter carpentibus etiam operantibus nocturna necessitas compellit, uel animalia, que solis lucem ferre non possunt, equanimiter consolentur. Quando uero dicit: Dixit Deus Fiat, intelligimus Scripture intentionem ad eternitatem uerbi Dei recurrentem, non enim inuenit aliqua recreanda quam in uerbo Dei non inuenisset creata; non ergo toties dixit  Deus Fiat illa, uel illa, quoties in hoc libro reperitur scriptum. Unum enim uerbum ille genuit, in quo dixit omnia, priusquam facta sunt singula. Et sint in signa et tempora: non secundum hereticos uel philosophos, qui uana signa sectantur, sed secundum ueritatem signorum. Signa autem et tempora ad lunam uel ad sidera celi pertinere dicuntur. Inquirendum est si celum in gyro uersatur, an sidera circumeunt. Id intelligendum est, quod sidera circumeunt, celum autem firmiter stat.

Et factum est uespere et mane dies quartus. Cur uespere uel mane nominauit, de nocte autem nichil indicauit? Quid ergo aliud noctem dicamus, nisi absentiam lucis, que inter uesperam et mane restare uidebatur; an quia prima lux angelicam significauit creationem, qui contemplando creatorem suum, cum concordissima caritate sine cecitatis ignorantia Creatorem in perpetuum laudare non cessant? Sed tamen initio operis et fine lucide cognouerunt quod  uespere et mane uocatur. Et iterum secundum sensum spiritalem.


Item Recapitulatio.

Deinde quarto die emicuerunt luminaria, firmamento legis infixa, id est, euangeliste, doctores, et Scripture sancte disputando coherentes, et omnibus inferioribus lumen sapientie demonstrantes. Prodiit etiam simul et cetera micantium siderum turba, id est, diuersarum uirtutum in Ecclesia numerositas, que, in huius uite obscuritate, tanquam in nocte, refulgentes, diuidant in hoc firmamento Scripture sensibilia et intelligibilia, quasi inter lucem perfectorum et tenebras paruulorum, et sint in signis uirtutum et miraculorum. Sunt etiam in tempora et annos, quia predicatores propriis temporibus uiuunt et transeunt. uerbum autem Domini manet in eternum. Quare autem primo terra germinauerit, deinde facta sunt luminaria, nisi quia post opera bona uenit illuminatio lucis ad contemplandam speciem superne  uirtutis?



DE QUINTA DIE.

Dixit etiam Deus: Producant aque reptile anime uiuentis, et uolatile super terram sub firmamento celi. Creauitque Deus cete grandia, et omnem animam uiuentem atque motabilem, quam produxerant aque in specie sua, et omne uolatile secundum genus suum. Et uidit Deus quod esset bonum, benedixitque eis dicens: Crescite, et multiplicamini, et replete aquas maris, auesque multiplicentur super terram. Et factum est uespere et mane dies quintus.

Quid est ergo quod prius ornauit aquas de reptilibus, antequam terram de animalibus? Ratio erat quia prius uisibilis apparuit, ut prius ornatum suum accepisset, aut quia in principio celum recepit ornamentum suum, id est, de angelis, quando creati fuerunt. Similiter autem et terra, quam de herbis uel de arboribus uestiuit; ratio enim erat ut aque  recepissent ornamentum suum de reptilibus, uel er de uolatilibus. Quid est enim, quod sepe legimus de creatura celi et terre et maris similiter, quomodo creati fuerunt, de ere autem nichil indicauit? Non enim arbitrandum est ut illud elementum in hac Scriptura pretermisisset, nisi quia consuetudo est diuine Scripture celum et terram totum mundum appellare. Et ideo estimandum est, erem ad celum et terram pertinere. Et quidquid est humidum, uel uaporaliter expansum, hoc ad terram pertinet; quidquid enim tranquillum et quietum est, ad celum pertinere dicitur; et quod ita sit er aque similis, ut ex eius halationibus pinguescere probatur; spiritum procelle faciat, id est, uentum et nubilum contra, et ut posset uolatus auium sustinere; non enim dixit: Producant aque reptile anime uiuentis, et producat er uolatilia super terram; sed dixit: Producant aque reptile anime uiuentis, et uolatile super terram, quia er ex aqua fit. Et quidquid undosum  uel fluidum est, hoc piscibus datum est. Quidquid autem humidum uel uaporaliter suspensum est, hoc uolatilibus traditum esse manifeste cognoscitur, quia sicut pisces maris pinnulis suis in aquis natant, ita uolatilia celi in ere quasi in aquis de pinnulis suis uolitare uideantur. Et ideo sub firmamento celi uolitare dicuntur, non in firmamento celi, quia illic spatium contiguum est, ubi uolitare aues non possunt. Aer iste a confinio luminoso celi usque ad fluidam aquarum et nudam terram fluxum est; non omnis tamen ad terram pertinet, sed de quo incipit a sursum uersum ignis, grando, nix, glacies, spiritus tempestatis. Quidquid autem superius est, propter tranquillitatem ad celum pertinere dicitur. Et demones habitare in ere dicuntur; et propterea eos suffert er sustinere, quia erea imagine utuntur, et exinde impugnant humanum genus, qui statim quando creati fuerunt de conspectu Dei proiecti sunt. Unde Saluator in Euangelio ad discipulos suos loquitur,  dicens: uidi Satanam sicut fulgur cadentem de celo . Quomodo enim cadere dicitur si non stetit; idemque non perseuerauit in consortio sanctorum angelorum, sed statim quam cito se ipsum aspexit in claritate Dei, erexit se in superbiam contra Creatorem suum. Et dixit: Ascendam super altitudinem nubium, et ero similis Altissimo. Et statim proiectus est de altitudine celi in erem cum omnibus satellitibus suis, qui eum secuti sunt, qui non perstiterunt in diuino amore, sicut illi qui firmati sunt, ut si uelint peccare non possint, quia ipsi in principio proprium arbitrium habuerunt, sicut nunc humanum genus uidetur habere. Illi autem de proprio arbitrio lapsi fuerunt, et sententiam Dei acceperunt, ut, si uelint, reparare non possint. Et iterum dixit Dominus: Ille ab initio homicida fuit, et in ueritate non stetit . Quomodo uero ab initio homicida fuit? Idemque primum Adam iugulauit in paradiso, quando poma comedere suasit, et de immortalitate factus est mortalis, et postea humanum  genus usque ad aduentum Saluatoris iugulauit. Quomodo in ueritate non stetit? Quia non meruit accipere quod ei promissum fuerat, ut cum Creatore suo in perpetuum cum reliquis angelis permansisset; sed proiectus est in terram cum suis, ubi sine dubio penam patiuntur, quia in ere ignis sidereus eis dominatur, et sibi pro genere suo quasi quidam carcer deputatus est, quousque ueniat tempus diei iudicii, et in ignem eternum mittentur, Ubi est fletus et stridor dentium , er uero sepe suscitatur et fortiter congelatur, et facit niuem, aliquando autem magis constringitur, et procella efficitur, aliquando uero coruscationes et tonitrua; et ad imum de fundendo dat locum, quia er ista non suffert sustinere, tamen omnia ista per prouidentiam diuinam et occulto iudicio Dei fiunt. Sed tamen alii ista quatuor elementa mundi ad quinque corporis sensus referunt: ignem ad oculos, erem ad auditum, humorem ad odorem et gustum, tactus ad terram pertinere  dicunt. Dicunt etiam nec uideri sine igne posse aliquid, nec tangi sine terra, ac per hoc elementa omnia in hominibus inesse; sed unumquodque eorum ex eo quod amplius habet, accepisse uocabulum. Ideo autem caloris priuatione cum corpus nimie frigescit obtundit sensum, quia motus frigescit, qui ex calore inest corpori, dum ignis erem, et er humida, et humor terrena, afficit, subtilioribus scilicet crassiora penetrantibus. Quanto autem quidquid subtilius est in natura corporali, tanto est uicinius nature spiritali, quamuis longe distante genere, quandoquidem illud corpus est, illud non est. Ac per hoc quoniam sentire non est corporis, sed anime per corpus, licet acute disseratur secundum diuersitatem corporeorum elementorum sensus esse corporis distributos; anima tamen cui sentiendi uis inest, cum corporea non sit, per subtilius corpus agitat uigorem sentiendi. Inchoat itaque motum in omnibus sensibus ad subtilitatem ignis, sed non in  omnibus ad idem pertinet, in uisu enim peruenit represso calore, usque ad eius lucem; in auditu, usque ad eius liquidiorem erem calor ignis penetrat; in olfactu autem transit er purus, et peruenit ad humidam exhalationem, unde crassior hec aura subsistit; in gustatu et hanc transit, et peruenit usque ad humorem corpulentiorem, quo etiam penetrato atque transiecto cum ad terrenam grauitatem peruenit, tangendi ultimum sensum agit. Inquirendum est autem quando minimi pisces, uel animalia, siue uermiculi, quod Scriptura non meminit, creati fuissent, dum ratio inquirenda est, ab elephanto maximo usque ad uermiculum minimum, quomodo creati fuerunt. Ergo ratione debemus intelligere unde ueniat ista minima creatura, dum Scriptura hic nichil indicauit; intelligendum est enim, quando Deus separauit aquas ab aquis, tunc minima animalia, que de aquis efficiuntur, in ipsis aquis natura illorum consistebat. Et illi uermes, qui de corporibus  mortuorum sunt, unde ueniunt? Intelligendum est, quod in corpora habent eorum uigorem nascendi. Si aqua tegebat terram, an terra aquam, id  aqua tegebat terram, quasi aliqua pars terre elapsa fuerit super aquam, statim erupta est aqua in locum suum terra reuertitur. Quomodo autem dicit in alio loco: quia ipse super maria fundauit eam, et super flumina preparauit illam . Si hic aqua tegebat terram, id aut de altiori terra hoc dicit, ubi montes esse uidentur; aut de insulis illud dictum est, ubi terra altior est quam aqua. Sed magis hoc secundum sensum intelligendum est, quia simplices in Ecclesia super prudentes fundati sunt; et ita aque uiue dicuntur, quia sustentant eos quos infirmiores esse conspiciunt. Quia quantum est inter lunam et sidera celi, tantum est inter sanctam rusticitatem et sanctam simplicitatem. Pisces autem unde procreantur, de aqua, aut de semetipsis? Id intelligendum est, quia de aquis procreantur, dum dicit: Producant  aque reptile anime uiuentis. Benedixitque eis dicens: Crescite et multiplicamini, quare ista animalia benedictionem accipere meruerunt sicut homo? Id ut intelligamus, istam benedictionem in ceteris animalibus permanere.


Item Recapitulatio.

Et iterum inter hec die quinta facta sunt in aquis reptilia animarum uiuarum, homines scilicet renouati in uitam per baptismi sacramentum; facta sunt et uolatilia, id est, sancte anime ad superna uolantes.



DE DIE SEXTA.

Dixit quoque Deus: Producat terra animam uiuentem in genere suo iumenta et reptilia et bestias terre secundum species suas, et iumenta, et omne reptile terre in genere suo anime uiuentis.

Et simplicia animalia, que data sunt in usum humano generi; reptilia uero, qui reptant super terram, serpentes uel cetera sunt. Et bestie terre sunt,  ursi, leones, pardi, uel cetera; bestie uero dicuntur, quidquid dentibus aut ungulis pugnat. Querenda est enim ratio, si ista animalia uenenosa in principio, quando creata fuerunt, habuerunt uenenum sicut nunc. Intelligendum est quod sicut tunc creata fuerunt, ita permanent. Sed tamen in principio nocendi potestatem non habuerunt, sicut probare possumus de serpentibus, quando uipera inuasit manum Pauli, et nichil ei nocuit, quia potestatem habuit inuadendi, nocendi autem non habuit potestatem. Similiter de bestiis, quando Daniel missus in lacum leonum fuit. Non ei nocuerunt, sed lingebant pedes eius. Aut propterea ista animalia uenenosa creata fuerunt ad terrendum hominem, quia Deus preuidebat eum peccantem, ut intelligeret penas infernales, quia alibi dicit: uermes eorum non moriuntur, et ignis eorum non exstinguitur . Quamobrem bestie inter semetipsos nocent, dum de originali peccato non habent unde eis uindicta tribuatur,  ut beatus Augustinus dicit quod »bestie in genere suo conciues sunt.« Et quando uident bestiam de ciue aliorum, statim inter se litigant, quia animalia uiuunt et sentiunt; arbores autem, sicut diximus, uiuunt, et non sentiunt. Homo uero uiuit, et sentit, et intelligit, quia habet discernendi discretionem inter bonum et malum.



De creatione hominum.

Et uidit Deus, quod esset bonum, et ait: Faciamus hominem ad imaginem et similitudinem nostram.

Propter insinuandam pluralitatem personarum dicit Patris, et Filii, et Spiritus sancti. Illico statim subiungit dicens: Et creauit Deus hominem, ut ostenderet maiestatis unitatem, eius ad imaginem, idem ut immortalis permaneret. Et similitudinem, idem ut intellectum mentis habuisset, non ut animalia habent, qui nesciunt discernere bonum et malum. Ille autem non lineamentis corpora induit, sed intellectum mentis, ut intelligeret Creatorem suum in  perpetuum sine mortalitate laudare. Ille uero cum in honore esset, non intellexit, comparatus est iumentis insipientibus, et similis factus est illis . Dum enim ille noluit precepta Creatoris sui obseruare, quod ei preceptum erat, factus est mortalis ut iumentum in corpore, non in anima, quia immortalis permanserat. Quare iterum non repetit: Et fecit hominem, sicut in ceteris creaturis quas creauit? Idque non necesse erat, quia intellectualis creatura erat sicut angeli, ita et homo. Quia hoc est ei fieri, quod est intelligere uerbum Dei Patris, per quem facta sunt omnia . Quare non dicit Secundum genus, dum propago hominis manifestissima sit? idque non erat opus, dum Adam talis creatus fuit, ut immortalis permaneret, et tempora transirent, et illa immortalis permaneret; aut quia de illo humanum genus processurum erat, non de diuersis creaturis, sicut sunt diuersa genera animalium, uel piscium uel uolucrum.

 Non enim ita fuit de homine, ut diuersa genera hominum fuissent super terram; sed de uno homine humanum genus processit, quia homo precellit animalibus, quia mens eius erecta est ad celum, et intelligit Creatorem suum in celum querere, qui eum creauit.

Et presit piscibus maris, et uolatilibus celi, et bestiis uniuerseque creature. Id est, ut semetipsum intelligeret ad imaginem Dei factum, dum tantis animalibus intellectu mentis precellit.

Et creauit Deus hominem ad imaginem suam, ad imaginem Dei creauit illum, masculum et feminam creauit eos. Quid est enim quod feminam dicit creasse cum masculo, que adhuc non erat formata, idque de Adam processura erat, quia sicut in sementem arboris multa occultantur. Primo enim in radice figitur, deinde in qualitatem arboris, et postea in effusione ramorum. Et exinde in uiriditate foliorum, et cetera; ita et femina in corpore Adam latebat,  quia de costa Ade fabricata fuit.

Benedixitque eis dicens: Crescite et multiplicamini et replete terram, et subiicite eam, et dominamini piscibus maris et uolatilibus celi et uniuersis animantibus que mouentur super terram. Quare homo istam benedictionem accipere meruit? Id ne inculpare uideretur in procreandis filiis, quod dixissent peccatum esse filios procreare. Ita et Dominus benedixit hominem in procreandis filiis, ut declararet nullum exinde peccatum habere, si legitimo nuberentur. Si ergo Adam talis creatus fuit, ut immortalis permaneret, quid est quod dicit: Crescite et multiplicamini? Hoc uero intelligendum est, quia non secundum concupiscentiam carnis, neque ullam uoluntatem malam debuerunt filios procreare, uel sicut nunc in dolore pariunt filios, sed sicut quisque imperat membra sua aliquid exercere, uel manum in operando, uel pedem in ambulando, ita et illi debuerunt in paradiso fetus procreare. Si autem sic debuerunt  fetus procreare, quid est quod in paradiso, antequam proiecti fuissent, non coierunt simul ut filios procrearent? Quia mox creata mulier transgressa est, et de alta immortalitate in imo profundo proiecta est. Quomodo igitur corpora illorum debuerunt mutare, si illi immortales permanerent. Id intelligendum est, quia si non peccassent, mori omnino non potuissent, sed corpora illorum sine mortalitate, postquam numerus ille impletus fuisset, iuxta numerum angelorum in melius mutari debuerunt.

Dixitque Deus: Ecce dedi uobis omnem herbam afferentem semen, et lignum pomiferum, ut habeatis ad uescendum. Si Adam immortalis aut mortalis fuit; et si mortalis, quomodo immortalis? Et si animalis, quomodo spiritalis? Et si spiritalis, quid est ergo quod cum ceteris animalibus in commune cibum sumpsit? Mortalis erat et immortalis, quia potuit mori; immortalis, quia potuit non mori. Quia si non peccasset, mori omnino non  potuisset; postquam autem peccauit, mortalis factus est. Mortalis enim erat, et immortalis. Mortalis erat sua conditione, immortalis Dei beneficio, quod ei prestabat a ligno uite, a quo ligno, cum peccasset, proiectus est, ut potuisset mori. Si ista uox fuit erem percutiens, aut quomodo iste sermo intelligendus est? Ipse sermo eius ante omnem eris sonum, et ante omnem carnem, et nubis uocem, in illa summa Sapientia per quam facta sunt omnia, non quasi humanis auribus instrepebat. Quid est ergo quod nos per Christum renati sumus, ipsam immortalitatem non accipimus, quam Adam habuit ante peccatum? Non enim accepimus quod in Adam perdidimus, id est, corpus animale; sed tanto accipimus melius, quanto spiritale corporali preponitur. Unde ait Apostolus: Seminatur corpus animale, surgit spiritale . Non enim recepimus immortalitatem corporis spiritalis, sed recepimus iustitiam, de qua per peccatum lapsus est Adam, de quo dicit beatus Apostolus: Renouamini autem spiritu mentis uestre,  et reliqua . Quomodo enim debemus renouari? Id est, renouabimur igitur a uetustate peccati, non in pristinum corpus animale, in quo fuit Adam, sed in melius, id est, in corpus spiritale, cum efficimur equales angelis Dei celesti habitatione. Renouabimur etiam spiritu mentis nostre secundum imaginem eius qui creauit nos, quam peccando perdidit Adam. Renouabimur autem etiam carne, cum hoc corruptibile induet incorruptionem, et mortale hoc immortalitatem, ut sit spiritale corpus, in quo nondum mutatus est Adam, sed mutandus erat, quia in corpore portamus imaginem terreni hominis, in mente autem imaginem celestis hominis. Unde iterum ait Apostolus: Si est corpus animale, est et spirituale, sicut scriptum est: Factus est primus homo Adam in animam uiuentem, nouissimus Adam in animam uiuificantem; sed non primum quod spiritale est, sed quod animale, postea spiritale. Primus homo de terra terrenus, secundus homo de celo celestis. Qualis terrenus, tales et terreni  . Induamus et imaginem eius qui de celo est. Imaginem autem terreni hominis ab ipso exordio humani generis induimus. Imaginem ergo celestis hominis nunc ex fide portamus, quod habitare in resurrectione credimus.

uiditque Deus cuncta que fecit, et erant ualde bona. Et factum est uespere et mane dies sextus. Si omnia ualde bona Deus creauit; unde ergo malum incrementauit? Malum non fuisset, si non fecissemus. Neque enim ultra nature male esset, sed amissio boni hoc nomen accepit. Quare non benedixit arbores uel herbas, sed hominem uel animalia? Ideo ista benedixit propter propagandi prolem, aut propter sexum masculini et femini, aut quia arbores sensum non habent sentiendi uel intelligendi; animalia uero uiuunt, sentiunt et non intelligunt. Homo quidem sentit et intelligit. Ideo arboribus non dixit: Crescite et multiplicamini.



DE DIE SEPTIMA.


Igitur perfecti sunt celi, et terra, et omnes ornatus eorum. Compleuitque Deus die septimo opus suum quod fecerat. Et benedixit diei septimo, et sanctificauit illum, quia in ipso cessauerat ab omni opere suo, quod creauit Deus ut faceret. Id est, perfecit creationem celi et terre. Celum cum omni ornamento suo, terram autem cum omni opere suo.

Et compleuit die septimo opus suum. Die sexto, quando dixit: Consummatum est, et inclinato capite tradidit spiritum . Et die septimo requieuit in sepulcro, et tunc omnia consummata sunt que de ipso scripta erant. Iudei autem istum diem in umbra obseruabant, quod eis a Deo per Moysen preceptum erat; nobis autem ipsa dies requiem significauit, quia si opera nostra in bonis operibus consummamus, cum Christo in eternum requiescimus. Quia sabbatus requies interpretatur, quia Christus est requies nostra, in quo requiescimus, quia ipse per  mortem suam transtulit nos de morte ad uitam.

Et benedixit diei septimo, et sanctificauit illum. Quare benedixit diei septimo, in quo nichil creauit? Ne forte indigens apparere uideretur, sicut homo post laborem fessus est, et dicit: Gratias ago Deo meo, quia perfeci opus meum. Non enim Dominus ita fecit, sed diem in quo nichil creauit, ut demonstraret quod Deo nostro nullus fuit labor cuncta creare, quia tantum dixit Fiat, et facta sunt. Ideo ipse in die septimo requieuit, ut nos in ipso fecisset requiescere. In quo benedixit diem septimum? In nullo, nisi a semetipso, quia a nullo beatus, nisi a semetipso; a nullo sanctificatus, nisi a semetipso. Quia quamuis omnia non fecisset, non exinde fuit deterior, quia apud Deum nichil mutabile cernitur, nec in eternitate, nec in ueritate, nec in uoluntate, sed fixum ac immutabile cum ipso omnia permanent. Quid enim est iste dies? Ipse est primus, ipse est secundus, ipse nouissimus, quia repetitio est diei septimi. Et isti tres dies qui  precesserunt, antequam sidera in celo posuisset, pertinent ad dies, an non? Id intelligendum est, quia ad dies pertinent, quia ante lux non erat, quam oculi nostri potuissent prospicere, quia maior est Scripture huius auctoritas quam omnis humani ingenii capacitas. Quia sicut Christus aliter est lux, aliter lapis, lux proprie, lapis figurate, ita etiam alia fuit lux angelica, altera lux siderum. Quare non benedixit diem primum, in quo lucem angelicam creauit, uel illum diem in quo omnia perfecit? Non enim sanctificans diem, in quo hoc facere inchoauit, neque eum in quo hoc perfecit, ne illis uel faciendis uel factis actio eius gaudium fuisse uideretur, sed eum in quo ab ipsis in semetipso requieuit. Ipse tamen illa requie nunquam caruit, sed nobis eum per diem septimum ostendit, significans non percipere requiem suam, nisi post perfectionem operis. Et ideo in hac die uespera non successisse cognoscitur, quia requies nostra post perfectionem operis sine fine in gaudium erit, quia in ipso cessauerat  ab omni opere suo, id est, noua mundi incognita fabricari, quod creauit Deus ut faceret, quia usque in fine mundi gubernat, unde ipse dixit in Euangelio: Pater meus usque modo operatur, et ego operor . Quare non posuit mane in primo die, neque uespere in nouissimo? Ideo mane non posuit, quia initium non habet; et uespere id, quia finem non habet, neque ullo termino clauditur. Et iterum secundum sensum spiritalem.


Item Recapitulatio sex dierum.

Post hec sexta die producit terra animam uiuam, quando caro nostra abstinens ab operibus mortuis, uiua uirtutum germina parturit: secundum genus scilicet suum, id est, uitam imitando sanctorum, sicut ait Apostolus: Imitatores mei estote . Secundum nostrum quippe genus uiuimus, quando in opere bono sanctos uiros, quasi proximos imitamur. Deinde produxit terra bestias, homines in potentia  rerum, siue ferocitate superbie; similiter et pecora, homines fideles in simplicitate uiuentes; serpentes quoque, innoxios sanctos scilicet uiros, astutie uiuacitate bonum a malo discernentes, et, in quantum fas est, reptando scrutantes terrena, per que intelligant sempiterna, non illos uenenosos qui se in huius mundi terrenis cupiditatibus collocant. Post hec fecit Deus hominem ad imaginem suam, perfectum scilicet uirum, qui non quemlibet sanctorum uirorum imitando, sed ipsam ueritatem contemplabiliter intuendo operatur iustitiam, ut ipsam intelligat et sequatur, ad cuius imaginem factus est ueritatis. Iste etiam accepit potestatem piscium maris, et uolatilium celi pecorumque, ferarum quoque et repentium, quia spiritalis quisquis effectus, et Deo similiter factus, secundum Apostolum, iudicat omnia, ipse autem a nemine iudicatur . Quod uero sequitur: Masculum et feminam fecit eos, spiritales in Ecclesia et obedientes ostendit. Quia sicut uiro subdita  est mulier, sic spiritali et perfecto uiro obediens est is qui minus perfectus est, sicut Apostolus ait: Rogamus uos, fratres, ut cognoscatis eos qui in uobis laborant et presunt uobis in Domino . Dicitur enim eis: Crescite et multiplicamini, siue in linguis, siue in spiritalibus intelligentie gradibus, ut dominentur rationis intellectu omnium carnalium perturbationum, quasi insensibilium animantium. Omnem autem herbam seminalem, et omne lignum fructuosum, quod hominibus datum est in escam, fideles sunt, et de oblationibus suis sanctorum communicantes. Unde Apostolus ait: Nam si in spiritalibus participes facti sunt gentiles, debent et in carnalibus ministrare eis . Hec sunt fructifera ligna. In istis ergo gradibus tanquam in quibus diebus uespera est, ipsa perfectio singulorum operum, et mane inchoatio sequentium septimo; post istorum itaque quasi sex dierum opera bona ualde, sperat homo quietem mentis constitutus in spiritali paradiso, quo significatur uita beata, ubi fons est sapientie diuisus  in quatuor partes uirtutum, ubi edat ligni uite gratiam, ubi utiles disciplinas morum, quasi fructus lignorum carpat. Est namque paradisus uita beatorum; quatuor flumina, quatuor uirtutes; ligna eius, omnes utiles discipline; lignorum fructus, mores piorum; lignum uite, ipsa bonorum omnium mater sapientia est, de qua scriptum est Salomone dicente: Lignum uite est his qui apprehendunt illam, et qui tenuerit eam, beatus . Lignum scientie boni et mali, transgressio est mandati. Experimentum hactenus sex dierum opera, qualiter in Ecclesia spiritaliter intelligantur, explicata sunt, deinde quod in figuram seculi significent, subiiciendum est.

Sex diebus consummauit Deus omnia opera sua, et septimo requieuit.

Sex etatibus humanum genus in hoc seculo, per successiones temporum Dei opera insinuant: quarum prima est ab Adam usque ad Ne; secunda, a Ne usque ad Abraham; tertia, ab Abraham usque  ad Dauid; quarta, a Dauid usque ad transmigrationem Babylonis; quinta, a transmigratione Babylonie usque ad humilem aduentum Domini nostri Iesu Christi; sexta, que nunc agitur, usque quo mundus finiatur, donec Excelsus ueniat ad iudicium. Septima uero intelligitur in requie sanctorum, que scilicet uesperam non habet, quia eam iam nullus terminus claudit. Pergamus ergo breuiter per has mundi etates, et replicantes ordinem temporum eorum que mystice differentias distinguamus. Primo enim seculo factum est tanquam lux, homo in paradiso; in qua etate filios Dei lucis nomine diuidit Deus a filiis hominum, quasi a tenebris; fitque huius diei uespera diluuium. Secundum seculum factum est, quasi firmamentum inter aquam et aquam: arca utique illa que natauit inter pluuiam et maria. Huius uespera fit confusio linguarum. Tertium seculum factum est, quando separauit populum suum a gentibus per Abraham, discernens eum quasi aridam ab aquis, ut  proferret germen herbarum atque lignorum, id est, spiritales sanctos et fructum sanctarum Scripturarum. Huius uespera fuit peccatum et malitia pessimi regis Saul. Inde quartum seculum cepit a Dauid, quando constituit Deus luminaria in firmamento celi, id est, splendorem regni tanquam solis excellentiam, et in lune speciem lumen obtemperantem tanquam synagogam, et stellas principes eius: cuius etas fit uespera in peccatis regum, quibus gens illa meruit captiuari in Babyloniam. Porro quinto seculo, id est, in transmigratione Babylonie, facta sunt quasi animalia in aquis, et uolatilia celi, quia tunc Iudei inter gentes tanquam in mari uiuere ceperunt. Nec habebant stabilem locum tanquam uolantes aues. Huius diei quasi uespera est multiplicatio peccatorum in populo Iudeorum, quando sic excecati sunt, ut etiam Dominum suum non possent agnoscere. Iam sextum seculum fit in aduentu Domini nostri Iesu Christi. Nam sicut in illa die sexta primus homo Adam de limo  terre ad imaginem Dei formatus est, sic in ista sexta seculi etate secundus Adam, id est, Christus, de Maria uirgine natus est. Ille in anima uiuente, hic in spiritu uiuificante; et sicut in illo die fit anima uiua, sic et in isto seculo uitam desiderantes eternam; et sicut in illa sexta die serpentum et ferarum genera terra produxit, ita et in hac sexta etate seculi gentes uitam appetentes eternam Ecclesiam generauit. Quem etiam sensum uas Petro ostensum manifestauit, et quemadmodum in illa die creatur masculus et femina, sic in ista sexta seculi etate manifestatur Christus et Ecclesia. Et sicut preponitur homo in die illa pecoribus, serpentibus et celi uolatilibus, ita Christus in hac etate gentibus, populis et nationibus, ut ab eo regantur, uel carnali concupiscentia dediti sicut pecora, uel terrena curiositate obscurati quasi serpentes, uel elati superbia quasi aues. Et sicut in illo die pascitur homo et animalia, que cum illo sunt, herbis seminalibus et lignis fructiferis, et herbis uiridibus; sic in ista etate spiritalis homo,  qui bonus minister est Iesu Christi, cum populo spiritaliter pascitur sanctarum Scripturarum elementis et lege diuina ad concipiendam fecunditatem rationum atque sermonum tanquam herbis seminalibus, partim ad utilitatem morum conuersationis humane, tanquam lignis fructiferis, partim ad uigorem fidei, et spei, et caritatis in uitam eternam, tanquam herbis uiridibus, que nullo estu tribulationum arescunt, sed spiritalibus cibis, sic istis alimentis pascitur ut multa intelligat. Carnalis autem, id est, paruulus in Christo tanquam pecus Dei, ut multa credat que intelligere necdum potest, tamen eosdem cibos omnes habent. Huius autem etatis quasi uespera utinam nos non inueniat, illa est enim de qua Dominus dicit: Putas ueniens Filius hominis inueniet fidem super terram ? Post istam uesperam fiet mane, cum ipse Dominus in claritate uenturus erit. Tunc requiescent cum Christo ab omnibus operibus suis, hi quibus dictum est: Estote perfecti, sicut Pater  uester qui in celis est . Tales enim faciunt opera bona ualde. Post talia enim opera speranda est requies in die septimo, qui uesperam non habet. Iste generationes celi et terre, quando create sunt in die quo fecit Dominus Deus celum et terram, et omne uirgultum agri, antequam oriretur in terra, omnemque herbam regionis priusquam germinaret; inquirenda est ratio si ista omnia in uno die facta fuerunt, aut per sex dies, sicut Scriptura hic commemorat; et si per sex dies facta fuerunt, quomodo ergo sancta Scriptura dicit: Qui uiuit in eternum, creauit omnia simul , quia ille secundum substantiam rerum simul omnia creauit. Nam secundum speciem forme non simul creauit omnia. Nam sicut mater nutriens infantem in gremio suo exspectat ut conualescat, ita et Dominus tarditatem humani ingenii exspectauit. Nam in principio apud eum omnia creata fuerunt, sed non statim in specie uenerunt, quando dixit: In principio creauit  Deus celum et terram . Tunc omnia, sicut diximus, apud ipsum facta sunt, quecunque de celo et de terra orta fuerunt, quamuis per sex dies secundum speciem diuidere uoluisset. Sicut dicit quarto die in celo sidera posuisse, tamen primo die apud ipsum in celo facta sunt, quod die quarto in speciem uenit; quia sicut in grano seminis multa occultantur, radix, cortex, folia, fructus, uel multa alia que de ipsa arbore ueniunt, ita apud Deum ista omnia prius occultabantur, que postea in specie uenerunt. Ergo sic simul omnia, quomodo dixit Dominus: Pater meus usque modo operatus est, et ego operor . Quia quamuis tunc omnia creasset simul, quotidie tamen gubernat, in rigando, in plantando, in edificando, uel in ceteris rebus. Nam sicut homo qui agrum exercet, si illum dimittit, incultus remanet, ita et mundus creatus a Deo sine Dei gubernatione esse non potest, secundum apostolum Paulum: Neque qui plantat, neque qui rigat, est aliquid, sed qui incrementum  dat Deus . Sunt autem et alii qui hic istos septem dies, septem dona gratie Spiritus sancti intelligere uolunt, id est, spiritus sapientie et intellectus, spiritus consilii et fortitudinis, spiritus scientie et pietatis, spiritus timoris Domini . Dicit uero per spiritum sapientie fecisse Deum celum et terram, et per spiritum intelligentie fecisse firmamentum, et separasse aquas ab aquis, per spiritum consilii separasse aquas ab arida, et germinare terram fecisse; per spiritum fortitudinis posuisse luminaria in firmamento celi, ut diuiderent inter diem et noctem; per spiritum scientie ornare aquas de reptilibus, et erem de uolatilibus; per spiritum pietatis uestire terram de animalibus, et hominem creare, uel cetera que sequuntur; per spiritum timoris Domini, die septimo, opus suum sanctificasse. Ita et nos debemus ista septem dona gratie Spiritus sancti in nos imitari, et per spiritum sapientie celum et terram facere, id est, celestia meditari, et terrena  derelinquere, uel lucem a tenebris separare, id est, opera nostra perfecta a tenebris prauorum; et per spiritum intelligentie debemus facere firmamentum inter aquas superiores et inferiores, id est, disciplina sancta inter uitia et uirtutes, ut non declinemus ad uitia; per spiritum consilii debemus aquas separare ab arida, id est, homines reprobos ab anima scienti uerba Dei; per spiritum fortitudinis debemus ponere luminaria in firmamento celi, id est, dilectionem Dei et proximi, quia dixit sanctus Ioannes: Qui odit fratrem suum, homicida est ; per spiritum scientie debemus aquas ornare de reptilibus, et cetera de arcana cordis nostri uocem ad celum mittere, sicut pisces de pinnulis suis in altum saltum tribuunt, et uolucres celi in ere uolitant; ita et nos sensum nostrum ad superiora semper leuare oportet; per spiritum pietatis debemus facere pecora, serpentes, uel cetera, id est, ut simplicitatem ac prudentiam habeamus discernendi bonum et malum, et fructum bonorum operum agamus, qualiter  ualeamus imitari sanctorum exempla, uel ipsam ueritatem, ad cuius imaginem facti sumus; per spiritum timoris Domini debemus requiescere in requie uite eterne, quia scriptum est: Initium sapientie timor Domini . Quare in primo die non posuit mane, uel in septimo die uesperam? Ideo mane non posuit, quia preuidit hominem peccantem in paradiso, et nox ignorantie eum secuta fuit; et in septimo ideo non posuit uesperam, quia presciebat eum ad ueniam reuersum fuisse per aduentum Saluatoris. Et in principio, si nox sequebatur diem, aut dies noctem? id est, nox diem sequebatur. Et modo post aduentum Saluatoris dies sequitur noctem, quod designauit hominem lapsum, quando transgressus fuit, et nox eum secuta fuit, id est, peccatum. Post aduentum uero Saluatoris dies sequitur noctem, quia ille reparauit nos ad ueniam, et per suam mortem transtulit nos de morte ad uitam, quod perdidimus per primi culpam parentis nostri Adam. Illum sequebatur  nox, quia homines sancti claustra inferni penetrabant, usque ad aduentum Domini; et nos modo sequitur dies, quia post resurrectionem eius omnes sancti de corpore exeuntes ad Christum pergunt, quia quod in Adam perdidimus, per Iesum Christum recepimus.


Item recapitulatio.

Iste generationes celi et terre, quando create sunt in die quo fecit Dominus Deus celum et terram; et cum superius septem dies numerati sunt, nunc unus dies dicitur, quo fecit Deus celum et terram, et omne uirgultum agri, et omnem herbam regionis. Huius diei nomine secundum prophetam, omne tempus huius uite significatur, in quo celum et terra factum est, id est, in quo creature uisibiles dispenuntur, administrantur atque existunt. Sed quid sibi uult quod nunc, nominato celo et terra, adiecit uirgultum agri et herbam regionis, et tacuit cetera que sunt in celo et in terra, uel etiam in mari, nisi quia  per uirgultum agri inuisibilem creaturam demonstrat intelligi, sicut est anima. Dictum autem uirgultum, propter uigorem uite; herba, propter eamdem uitam, nunquam marcescentem. Deinde quod addidit: Antequam esset super terram, intelligitur antequam anima peccaret. Terrenis enim cupiditatibus sordidata, tanquam super terram nata, uel super terram esse recte dicitur. Non enim pluerat Dominus Deus super terram, et homo non erat qui operaretur terram: ideo non germinauerat terra, quia non pluerat Dominus super terram; et homo non erat qui operaretur terram, quia maxime propter pluuiam et hominem, qui operatus est eam, germinat terra, et fructum producit. Unde et adiecit: Nondum enim pluerat Dominus Deus super terram, quasi aperte diceretur: Antequam peccaret anima, nondum nubibus Scripturarum pluuiam doctrine Dominus ad irrigandam animam concesserat. Nondum propter hominem, qui est terra, Dominus noster nebulam carnis nostre assumpserat,  per quod imbrem sancti Euangelii largissimum infudit. Quod uero subiungit: Et homo non erat qui operaretur terram, quia nullus homo operatus est in uirgine, unde natus est Christus. Ipse enim est lapis de monte abscissus sine manibus, id est, absque coitu et humano semine de uirginali utero, quasi de monte humane nature et substantie carnis abscissus .



DE ASCENSIONE FONTIS, ET IRRIGATIONE TERRAE.

Sed et fons ascendebat a terra, irrigans uniuersam superficiem terre. Quis est iste fons qui irrigabat uniuersam faciem terre? Non sicut Nilus, qui solam Aegyptum irrigat, sed iste fons totum mundum irrigare dicitur. Aut fons unus appellatus est, antequam paradisus plantatus esset, et, accepto humoris adiutorio, irrigabat uniuersam superficiem terre. Aut postquam paradisus [plantatus] est, et restagnata aquarum  abruptio est, et ille fons diuisus est per riuulos suos ad irrigandam uniuersam faciem terre. Sicut nunc uidemus ire aquas per alueos fluminum fluxusque riuorum, et eorum excessu uicinia perfundere, sic et tunc quasi de uno fonte multi processerunt. Aut fons unus appellatus est, et in quodam sinu terre occultatus, et inde omnes fontes magni et parui progrediuntur. Et quid est, quod iste fons manifeste non inuenitur, qui irrigare uidetur uniuersam faciem terre? Forsitan propter peccatum primi hominis parentis nostri Adam abstractus est iste fons, ut auferret ubertatem a terra, et maiorem laborem exerceret humanum genus. Et quomodo potest fieri quod unus fons omnem terram irrigaret? et si terram irrigabat, montes quomodo, quia aliqui ex illis magnam altitudinem habent, irrigare dicuntur? Hoc est sciendum, quia tunc in nouitate terrarum, et non omnia, plura tamen plena fuisse credibile est. Aut sicut Nilus irrigat uniuersam terram Aegypti, ita et tunc potuit ille  fluuius irrigare uniuersam faciem terre, per imperium Dei et potentiam eius. Aut singularem numerum posuit pro plurali, quia non dicit unus fons, sed tantum: Et fons ascendebat, et: Irrigans uniuersam faciem terre, sicut dicit: Rana et locusta ascenderunt super terram Aegypti , et multe intelliguntur rane et locuste, ita forsitan tunc unus fons appellatus est, et multi intelliguntur fontes.


Item recapitulatio.

Et fons ascendebat a terra, irrigans uniuersam superficiem terre. Terra mater uirgo Domini Maria rectissime accipitur, de qua scriptum est: Aperiatur terra, et germinet Saluatorem . Quam terram irrigauit Spiritus sanctus, qui fontis et aque nomine in Euangelio significatur.

Formauit igitur Deus hominem de limo terre. Id est, Adam de puluere terre. Alii uolunt dicere quod ideo homo ad imaginem Dei creatus sit, quod ipse Dominus  eum propriis manibus creasset; sed hoc omnino non est recipiendum, ut ullam rem corporalem Dominus corporaliter creasset, sicut dicit: Initio tu, Domine, terram fundasti. et opera manuum tuarum sunt celi . Quia Deus ista non per opera manuum corporaliter fabricauit, sed per imperium et potentiam suam iussit fieri omnia quomodo uoluit. Quare eum fecit de limo terre, et quare non de limo paradisi? Ratio erat ut de terra hominem creasset, qui in terram reuersurus erat, sicut scriptum est: Puluis es, et in puluerem reuerteris . Hinc requirendum est, si statim imperfecta etate Adam factus est, an in puerili etate. Id arbitrandum est, quod statim imperfecta etate formatus fuisset propter miraculum, sicut fecit de aqua uinum, et cetera alia, quod enarrare longum est. Et iterum:


Recapitulatio.

Formauit igitur Dominus Deus hominem de limo  terre. Idem factus est Christus, iuxta quod ait Apostolus: Ex semine Dauid secundum carnem , tanquam de limo terre de inspiratione hominis, et inspirauit in faciem eius spiraculum uite. Quid est spiraculum uite? Id est, spiraculum facere, id est, animam facere. Sicut Dominus per Isaiam prophetam ait: Spiritus ex me procedit, et omnem flatum ego feci . Et item: Spirauit in faciem eius, et cetera, utique infusionem Spiritus sancti, quod operatus est hominem Christum. Et factus est homo in animam uiuentem, id est, cepit sentire in corpore, id est, animantis.


Hic modo recapitulatio.

Et omnia ex ordine narrat, quomodo creata fuerint, quod superius tacuit. Alii autem dicunt, quod anima ex Diuinitate processit, dum dicit: Et insufflauit in faciem eius flatum uite. Sed hoc omnino non est recipiendum, ut anima de diuinitate procedat; sed illi qui hoc dicunt contra fidem catholicam loquuntur,  quia diuinitas nunquam mutatur, quia illi quando benefaciendo meliorem reddunt. Nam ideo qui hoc dicunt, quia sicut Dominus in Euangelio, quando uenit ad discipulos suos, et insufflauit et dixit: Accipite Spiritum sanctum, sicut Spiritus sanctus tunc de Diuinitate sanctis apostolis datus est, ita et anima de Diuinitate data sit; sed omnino hoc non est recipiendum, quia insufflatio flatus est corporis. Nam sancti apostoli de Diuinitate Spiritum sanctum acceperunt, anima uero non est de Diuinitate, sed ex Deo nata est, ex nichilo facta. Inquirenda est ratio quando anima creata fuit, si sexta die, quando hominem de limo terre formauit, fuisset creata. An non ergo contrarium est diuine Scripture, que dixit: Qui uiuit in eternum, creauit omnia simul . Si tunc anima creata fuit, ubi ergo latebat, usque dum homo eam accepit? Forsitan inter creaturas Dei occultabat, donec in hominem introiret; et quid est quod anima, que innocens creata fuit, in corpus introiuit,  quod Deus presciebat peccaturum. Sed absit ut hoc recipiendum sit, ut propterea anima creata fuisset, et reseruata, ut [intraret] in corpus quod Deus preuidebat peccans, et si sic esset, quasi Deus auctor peccati fuisset. Sed absit hoc, quia non est ita, sed magis intelligendum est atque recipiendum quod ipsa uoluntaria introisset in corpus administrandum corpus, quia per animam sentitur corpus, quia si anima deest, corpus mortuum est. Et quid est quod in alio membro aut in uertice, aut in fronte, uel in pectore non insufflauit spiritum uite, nisi in faciem tantum? Quia ignis cuius principalis locus in iecore est, ascendit in cerebro, quasi in celum corporis nostri, et exinde efficiuntur tres partes; anterior uero pars, per quam sensus omnis ascendit de cerebro in frontem, de fronte in faciem, de facie autem diffundit per fistulas minutas, quasi per organa in quatuor corporis sensus, id est, in uisum, in auditum, in odoratum, in gustum. Posterior autem pars, per quam motus  omnis habet, tantum de eadem anteriore parte uiam suam ascendit in uerticem; de uertice autem ad medullam spine, inde omnem motum diffundit in membris. Merito anterior pars posteriori preponinitur, quia consilium sequitur motus. Tertia uero pars, in qua memoria figitur, quia quidquid uis facere, aut antea fecisti, in memoria constat. Ubi autem memoria non est, non est spontaneus motus. Et inde capilli et ungues procreantur de spontaneo motu, id est, de anteriore parte, per sensus intelligitur omnis, quia homo habet sensum, quem animalia non habent, et inde efficitur spontaneus motus, per quod administratur animus. Id intelligitur per erem et lucem, quia er intrat in pulmones quasi in organa, deinde in uenas, et peruenit usque ad cor, quod nos arterias uocamus. Et quomodo est anima, uel corpus sentit, an non? Intelligendum est quia per sensus corporis administratur, per oculos uidet, per aures audit, per gustum et odorem sentit. Quid est dulce uel amarum, et si est anima de quinque sensibus  corporis? Intelligendum est quod non est unde hoc probare possimus, quia quando hominis anima uult aliquid secretum considerare, claudit oculos uel aures suas, et considerat quid fecit, aut quid factura erit, siue de Creatore suo qui eam creauit. Quid ergo est anima? et si est aliqua res unde anime fiant, quid est ipsa? Quod nomen eius? Que species, quem usum in rebus conditis tenet, uiuit an non? Si uiuit, quid confert uniuersitatis affectibus? Beatamne uitam ducit, an miseram? Quid est ergo anima? Celum non est, neque terra, neque er, neque ignis, non aqua, non Deus, non sidera, non uisus, non auditus, non odoratus, non gustus, uel cetera alia, quod memorare longum est, que sunt in celo siue in terra, quod anima non est. Unde ergo est anima? Si ex Deo data est, et ex nichilo facta, quia homo qui de terra factus est, in terram reuersurus erit. Similiter nix, uel procella, quia ex aqua fit, et er est, sumit de terra, in aquam reuertitur, et in terram, de aqua sumptus est  er; anima uero non habet ullum elementum, ad quod reuertatur, nisi ad creatorem suum qui eam creauit, postquam de corpore exierit, si recte egerit. Et illi ceci qui uisum non habent, quomodo uident somnia sicut illi qui uisum habent? Id intelligendum est, quia illi insopiuntur in cerebro, et non possunt foris erumpere, tunc in semetipsis uident ipsas imagines, illis animus nunquam dormit. Inquirenda est ratio unde anima ueniat, quando homo nascitur. Alii dicunt quod sicut caro de carne nascitur, ita anima de anima nascatur. Sed hoc Scriptura non narrat ullo in loco, unde anima in hominem ueniat, quando natus est; neque de ipsa anima mulieris, quomodo ei nata fuisset, sicut narrat de carne, quomodo facta sit. Et alii dicunt quod unicuique homini anima ex Deo data sit, quando natus est. Sicut in Isaia dictum est: Omnem flatum ego feci . Id est, omnem animam, et in psalmo similiter scriptum est: Qui finxit singillatim corda eorum  . Alii autem dicunt quod ex parentibus anima data sit, sicut caro ex carne. Scripture repugnare uidentur, dum dixit: Qui uiuit in eternum, creauit omnia simul , quasi semper nouas animas creare uideatur. Et alii dicunt quod tunc anima omnium creata fuisset, quando simul omnia fecit, et in quodam loco occultantur, donec homo natus sit, et tunc ei anima data sit ex Deo. Sed hoc non est in rebus nostris considerandum, quid uel sinat uel non sinat, quomodo anima data sit homini, quod Scriptura non narrat ullo loco. Nos non possumus discernere quod ueritas tacuit, et non dicit neque de ipsa anima mulieris, quomodo facta sit, nisi tantum narrat quomodo Adam data fuit anima. Ergo Saluator noster iehsu Christus unde habuit animam, non de Adam, sed unde Adam, id est, ex Deo, quia quamuis de propagine peccati descendit, tamen de propagine peccati non concepit, quia nec ipsa erat caro peccati, sed similitudo carnis peccati. Non enim  inde accepit reatum moriendi, et anima, quando de hoc corpore migrauerit, est corporalis an incorporalis? Quomodo ergo predicatur, si incorporalis est, id incorporea est simul corporibus, et ubi portatur, ad locum corporeum an incorporeum? Id ad incorporeum locum, similia corporibus. Queritur ergo ratio si potest anima absque corpore inter angelos in perpetua beatitudine sine defectu consistere? Quid ergo opus est ut iterum surgat corpus, ut illud tunc immortale induat, quod nunc mortale deposuit, nisi quia inest quidem corporis administratio, quo detardatur animus, ut non in illum summum pergat, donec consurgat corpus, ut quod ei nunc sarcinum est, sit tunc in gloria. Et quid opus est ut paruuli, qui parentes habent Christianos, patrem et matrem, iterum renascantur per aquam baptismatis, nisi quia unusquisque in originali peccato nascitur, et nisi renatus sit per aquam baptismatis, non potest introire in regnum Dei, sicut Saluator in Euangelio ostendit, dicens: Nisi quis renatus fuerit ex aqua et Spiritu  sancto, non potest uidere regnum Dei .


Et iterum secundum sensum spiritalem.

Et factus est homo in animam uiuentem, scilicet ut qui perfectus erat. Deus perfectus crederetur et homo.



DE PLANTATIONE PARADISI.

Plantauerat autem Dominus Deus paradisum uoluptatis a principio, in quo posuit hominem quem formauerat. Paradisus locus deliciarum dicitur, aut pollens affluentia gratiarum. Hoc dixit sanctus Augustinus, quod in quodam loco iste paradisus plantatus fuit, ubi homo terrenus habitare potuit. Nam paradisus spiritaliter intelligitur, ubi nunc anime sanctorum de corpore exeuntes pergunt. In cuius figura iste paradisus plantatus fuit, secundum rerum gestarum fidem.

Produxitque Dominus Deus de humo omne lignum  pulchrum uisu, et ad uescendum suaue, lignum etiam uite in medio paradisi. Non alia ligna produxit, nisi illa que superius dixit die tertia creasse, et modo narrat quomodo in speciem produxit in paradiso; et istud lignum uite, quod idem est qui de illo gustasset, et immortalis permansisset. Tamen tunc in paradiso quasi cibus terrestris fieri uidebatur, non sicut alius cibus facit, qui solet habere fastidium, sed unde omni sanitate stabilis firmaretur. Tamen quid in isto ligno continebat? In alia enim ligna erant alimenta, in istud autem sacramentum continebatur. Quamuis tunc historialiter factum fuisset, sicut de paradiso dictum est, quod Ecclesiam prefigurabat; uel sicut factum fuit de Agar, uel de Sara, et multa alia que historialiter facta fuerunt, tamen aliter prefigurabat, ita et lignum istud prefigurabat lignum crucis.


Et iterum Recapitulatio.

Plantauerat autem Dominus Deus paradisum uoluptatis  a principio, etc. Paradisus Ecclesia est. Sic enim de illa legitur in Canticis canticorum: Hortus conclusus est soror mea . A principio autem paradisus plantatur, quia Ecclesia catholica a Christo, qui est principium omnium, condita esse cognoscitur. Fluuius de paradiso exiens imaginem portat Christi de paterno fonte fluentis, qui irrigat Ecclesiam suam uerbo predicationis, et dono baptismatis. De quo bene per prophetam dicitur: Dominus Deus noster fluuius gloriosus, exsiliens in terram sitientem. Quatuor autem paradisi flumina quatuor sunt Euangelia, ad predicationem in cunctis gentibus missa. Ligna fructifera omnes sancti sunt, fructus eorum opera eorum, lignum uite sanctus sanctorum utique Christus, ad quem quisque si porrexerit manum, uiuet in eternum.



DE LIGNO SCIENTIAE BONI ET MALI.

Lignum scientie boni et mali. Quare istud nomen accepit? Quia Deus omnia ualde bona creauit. Id  agnoscendo boni et mali, quantum fuisset inter obedientiam boni, et inobedientiam mali, quia si exinde transgressus fuisset, malum illi esset; si bonum illi fuisset, quia si transgressus non fuisset, experimentum pene non didicisset.



DE EGRESSIONE FLUuII.

Et fluuius egrediebatur de loco uoluptatis ad irrigandum paradisum, qui inde diuiditur in quatuor capita. Nomen uni Phison; ipse est qui circuit omnem terram Euilath, ubi nascitur aurum. Et aurum terre illius optimum est, ibique inuenitur bdellium, et lapis onychinus. Et nomen fluuii secundi Gehon; ipse est qui circuit omnem terram Aethiopie. Nomen uero fluminis tertii, Tigris; ipse uadit contra Assyrios. Fluuius autem quartus ipse est Euphrates. Idem ut superius indicatum est de ipso fluuio, et de ipsis quatuor fluminibus paradisi egrediuntur, quorum duo propria nomina habent. Tigris autem ipse est Nilus, qui  circuit omnem terram Aegypti. Phison uero ipse est Ganges.


Recapitulatio.

Et iterum secundum sensum spiritalem, lignum scientie boni et mali proprium est uoluntatis arbitrium, quod in medio nostri est positum, ad agnoscendum bonum uel malum. De quo qui, relicta Dei gratia, gustauerit, morte morietur. Tulit ergo Dominus Deus hominem, et posuit eum in paradiso uoluptatis, ut operaretur et custodiret illum, quia quotiescunque de persona hominis loquitur, utrumque nominat, et Deum et Dominum, ut ostenderit quantum ei expediat habere Dominum Deum suum, id est, sub eius dominatione obedienter uiuere ut operaretur. Quomodo autem debuit operari non labore seruili, sed honeste anime uoluntate, et custodiret illum, id ne aliquid committeret quare inde mereretur expellere. Recte ergo quisque dicitur non custodisse rem suam, qui sic agit ut eam amittat, quia  non erat necesse propter bestias paradisum custodire, aut propter aliam rem siue seruili labore operari, quia dixit: Ecce dedi uobis omnem herbam, et reliqua, sed ut Dominus operatus fuisset in eis iustitiam, pietatem, et cetera bona; quod Deus homini tribuet, quia nichil potest homo facere sine adiutorio Dei. Et operaretur illum ut iustus esset, et custodiret, ut tutus esset, quia si illum Deus dereliquerit, et solatium eius abstraxerit, ille inanis remaneret, quia Deus nichil bonum ei necesse sit. Sed nos omnes indigemus dominatione eius. Quia scriptum est: Dixit Domino, Deus meus es tu, quoniam bonorum meorum non eges ; et in alio loco scriptum est: Mihi autem adherere Deo bonum est .



DE PRAECEPTIONE LIGNI.

Precepitque ei dicens: Ex omni ligno paradisi comede, de ligno autem scientie boni et mali ne comedas. In quocunque enim die comederis ex eo, morte morieris.  Quare ei Dominus prohibuit ut non comedisset de ipso ligno? Quia sciebat damnaturum, si transgressus fuisset. Oportebat enim ut homo sub Domino Deo positus aliunde prohiberetur, ut ei promerendo Dominum suum uirtus esset ipsa obedientia; si uero seruasset precepta Creatoris sui, uirtus ei fuisset, et ipsa obedientia, quam post transgressionem perdidit.


Recapitulatio.

Tulit ergo Dominus Deus hominem, et posuit eum in paradiso uoluptatis. Assumpsit Deus carnem, et factus est caput Ecclesie. Ut operaretur et custodiret illum; id est, ut uoluntatem Patris ex omnibus gentibus Ecclesiam adimpleret, atque ut impleretur sermo quem Dominus dixit: Ego seruabam eos in nomine tuo; quos dedisti mihi, custodiui .

Dixit quoque Deus: Non est bonum esse hominem solum, faciamus ei adiutorium simile sui. Hic manifeste ostendit quod semen debuerunt procreare, dum  Adam adiutorium simile sui datum fuit, id est, Eua fabricata de latere suo. Non sic debuerunt semen procreare, sicut nunc faciunt, ut mortuis parentibus filii succedant in locum, sed ut immortales permanerent, et post consummatum numerum in meliora commutassent.

Formatis igitur Dominus Deus de humo cunctis animantibus terre, et uniuersis uolatilibus celi, adduxit ea ad Adam, ut uideret quid uocaret ea. Omne enim quod uocauit Adam anime uiuentis, ipsum est nomen eius. Quomodo ea adduxit, quia Deus incommutabilis est? Si per angelum, aut per semetipsum? Hoc omnino non est recipiendum, ut Deus corporaliter ista egisset; sed ut ostenderet quia omnia ei uiuunt et sentiunt, sicut asina locuta fuit cum Balaam, uel cetera multa, quia homo istam potestatem accepit a Domino, ut haberet dominationem super bestias usque in hodiernum diem.


Recapitulatio.

 Dixit quoque Deus: Non est bonum hominem esse solum. Arguantur heretici, qui Christum solum hominem putant, et non etiam Deum.

Faciamus ei adiutorium simile sui. Quia in ipso homine suscepto, Ecclesia Deo copulata est.

Appellauitque Adam nominibus suis cuncta animantia et uniuersa uolatilia celi, et omnes bestias terre; Adam uero non inueniebatur adiutorium simile sibi. Quando ergo pisces nomina acceperunt, dum hic non memorat, sed tantum de animalibus? Id paulatim cognitis generibus piscium impositum est, hoc est, quando creati fuerunt.


Iterum Recapitulatio.

Appellauit autem Adam nominibus suis, etc. Significans gentes, que salue fierent in Ecclesia, et per Christum nomina erant accepture, quod prius non habuerunt. Sicut scriptum est: Et uocabo seruos meos nomine alio .

Adam uero non inueniebatur adiutorium simile sui.  Utique quoniam quamuis fidelis aut iustus sit quisque, Christo tamen equari non potest. Quis enim, inquit Moyses, similis tibi in diis, Domine? Nam et Dauid ait: Speciosus forma pre filiis hominum . Nemo enim potuerat a morte humanum genus liberare, et ipsam mortem superare, nisi Christus, sicut Apocalypsis ait: Nemo inuentus est dignus neque in celo neque in terra, neque infra terram aperire librum .



DE IMMISSIONE SOPORIS, ET CREATIONE MULIERIS.

Immisit ergo Dominus Deus soporem in Adam. Cumque obdormisset, tulit unam de costis eius, et repleuit carnem pro ea. Quomodo ergo misit Dominus Deus soporem in Adam, ut tantum soporem habuisset, ut costam de se abstractam minime sensisset? Id intelligendum est, ut particeps esset cure angelorum  intrans in sanctuarium, et intelligens in nouissimis eorum. Illic statim euigilans eructauit, dicens:

Hoc nunc os ex ossibus meis, etc. Et edificauit Dominus Deus costam quam tulerat de Adam in mulierem, et adduxit eam ad Adam. Dixitque Adam: Hoc nunc os ex ossibus, et caro de carne mea. Quare de costa mulierem fecit? Id ut ostenderet Christum de muliere nasciturum. Sicut tunc de uiro facta est mulier, ita et de muliere natus est Christus, quia uirtus de muliere processit in mundo. Quamuis tunc mors introisset in mundum per mulierem, siue ut demonstraret casta membra a Deo non esse repugnanda, aut propter uim commendationis dicit mulierem de costa fabricatam fuisse


Recapitulatio.

Immisit ergo Deus soporem in Adam, etc. Dormiuit Adam, et fit illi mulier de latere; patitur Christus, dormiuit in cruce, pungitur latus lancea, et profluunt sacramenta, ex quibus formaretur Ecclesia.  Hanc dormitionem cantat propheta, dicens: Ego dormiui, et quieui, et surrexi, quoniam Dominus suscitauit me . Sequitur:

Et posuit carnem pro ea. Sicut et Christus carnem suam moriendo posuit in patibulo crucis pro Ecclesia.

Dixitque Adam: Hoc nunc os ex ossibus meis, et caro de carne mea. Quia siue sancti spiritales et fortissimi in tentationibus, siue minus perfecti, utrique in unum corpus Christi sunt, et in una Ecclesia. Hec uocabitur uirago, quoniam de uiro sumpta est; ideo Eua, quia mater est cunctorum uiuentium.

Quamobrem relinquet homo patrem suum, et matrem, et adherebit uxori sue, et erunt duo in carne una. Erant autem uterque nudi, Adam scilicet et uxor eius, et non erubescebant. Ideo non erubescebant, quia non sentiebant ultra legem in membris suis repugnantem legi mentis sue, et uiolentas illecebras carnis illecebra in corpore mortis . Unde et Apostolus  non ait: Non sit peccatum in membris uestris, sed ait: Non regnet . Non enim regnat, cum desideriis eius non obedimus.


Et iterum secundum sensum spiritalem recapitulatio.

Hec uocabitur uirago, quoniam de uiro sumpta est. Sic et a Christo nomen Ecclesie datum est Christianum, que de latere eius sumpta est. Hec igitur omnia in figura facta sunt, que erant in Ecclesia profutura.

Quamobrem relinquet homo patrem suum et matrem, etc. Hoc interpretans Apostolus, ait: Hoc autem dico in Christo et in Ecclesia . Ergo quod per historiam completum est in Adam, per prophetiam significatur in Christo. Qui relinquit Patrem, cum dicit: Ego a Patre exiui, et ueni in hunc mundum . Reliquit et matrem, id est, synagogam ueteri testamento carnaliter inherentem, que illi erat mater ex semine Dauid secundum carnem.  Et adhesit uxori sue, id est, Ecclesie, ut pace noui testamenti essent duo in carne una. Quia cum sit Deus apud Patrem, per quem facti sumus, factus est per carnem particeps nostri, ut illius capitis corpus esse possimus. Post hec uocatur Eua, uita et mater uiuorum, quia de uiri sui latere facta est, et Dominus dicit in Euangelio: Si quis non manducauerit carnem meam, et biberit sanguinem meum, non habet in se uitam . Iam dehinc preceptum quod accepit figuraliter Christus, nos accepimus in illo, quia unusquisque Christianus non incongrue gestat personam Christi, dicente ipso Domino: Quod uni ex minimis istis fecistis, mihi fecistis . Dicitur ergo illi: Ex omni ligno paradisi comede. Quo significantur spiritales delicie. Fructus autem Spiritus est, caritas, gaudium, pax, longanimitas, benignitas, bonitas, mansuetudo, continentia, sicut dicit Apostolus .

Et non tangamus lignum in medio paradisi plantatum  scientie boni et mali. Id est, non uelimus superbire de natura arbitrii nostri, que media est, ut decepti post scientiam experiamur et malum.



DE ASTUTIA SERPENTIS.

Sed et serpens erat callidior cunctis animantibus terre, que fecerat Dominus Deus. Serpens iste non natura sua callidior erat, id est, prudentior, uel sapientior, sed ex diabolo, qui per serpentem loquebatur. Unde Christus Dominus dixit in Euangelio: Filii huius seculi prudentiores sunt quam filii lucis . Quomodo serpens ad mulierem locutus fuit, per semetipsum an per diabolum? Id intelligendum est, quia diabolus introiuit in serpentem, et sic loquebatur ad mulierem. Et quomodo nunc solet introire in uas suum, et loqui per illum, ita et tunc per serpentem loquebatur Quia sicut solet organa homo calcare, et nichil exinde sentit organum, ita et tunc serpens nichil sensit quid locuta fuit. Quare per istud animal  permisit tentari? Non mirum est si per serpentem permisit tentare, per quod diabolus permissum habuit, quia ipse antiquus hostis iniquissimam uoluntatem habet, et nequissimam potestatem, quia semper habet uoluntatem male faciendi, et nullam habet potestatem nocendi sine Dei permissu. Quare permisit tentare, quem consensurum presciebat? Quid mirum est si hoc facere permisit, quia proprium arbitrium habuerunt male faciendi uel bene faciendi? Non mihi uidetur magna laus fuisse hominem futurum, si propterea potuisset bene uiuere, quia nemo male uiuere suaderet. Id est, quia nulla laus fuisset, si propterea bene uixisset, eo quod nullam tentationem habuisset Adam in membris suis. Quare ergo permisit tentare, quem presciebat consensurum? Cum d facturus esset propria uoluntate per culpam, et ordinatus esset illius equitate per penam. Quid autem culpabilis esset, si non tentare permisisset, dum proprium arbitrium habuit, et, Deo adiuuante, potuit resistere ipsam tentationem, qui superbis resistit,  et humilibus dat gratiam , et resistere magna laus fuisset, sicut nunc sancti. Dei multas tentationes sustinent, et Deo opitulante uincunt: et propterea maius premium accipiunt cum Christo. Et si tentatio ista potuit eos proiicere de paradiso? Intelligendum est quod non potuisset, si non se eleuassent in uanam gloriam, quod eis contrarius hostis promisit, dicens: Si comederitis ex eo, aperientur oculi uestri, et eritis sicut dii. In hoc autem se eleuabant, unde scriptum est: Ante ruinam exaltatur cor, et cetera . Quid est quod Deus presciebat homines peccatores et damnandos permisit nasci? et quare non dimitteret, dum proprium arbitrium possideret, et si noluerint conseruare quod facti sunt, damnationem accipiunt, et exemplo sunt aliorum qui uindictam eorum aspiciunt, et de malis fiunt boni? Quia considerant quod eis euenit propter peccata eorum, quia est natura bona que peccare non potest; et est natura, que potest peccare. Una  est in angelis, alia in hominibus. Ratio erat ut de utraque natura Deum laudassent, tamen in utraque natura iniquitas inuenta est, quia bonam naturam uoluntas mala deprauauit, quia natura bona a Deo est creata. Nam uoluntas praua facit eam esse malam; et si aliquis diceret: Quare Deus malos homines creauit? recte responderet: Melius non esset, quia alterius malo bene utendo misericorditer coronaretur, quam esset etiam malus, qui pro suo merito iuste puniretur. Quare diabolus non potest reparari, et homo potest? Idem ut demonstraret potentiam et misericordiam, et haberent quid timere, et quid sperare. Et quid mirum, si diabolus in serpentem introiuit, cum Dominus in porcos eum permisit introire? Et alii uolunt dicere quod diabolus inuidiam habuit contra hominem, quare ad imaginem Dei creatus fuit, et ideo suasit comedere poma in paradiso, quod prohibitum fuit ut non comedisset. Unde sit Apostolus: Radix omnium malorum est cupiditas  , id est, amor pecunie. Non enim ille tunc pecuniam concupiuit, sed hominem uoluit decipere; et quoniam in alio loco scriptum est: Initium omnis peccati superbia . Hoc intelligendum est, quod diabolo, non ex inuidia processit superbia, sed magis ex superbia processit inuidia, et utraqne simul initium inuentum est, quia per superbiam deiectus fuit de celo, et per inuidiam hominem decepit.



DE SUGGESTIONE SERPENTIS AD MULIEREM.

Dixit autem serpens ad mulierem: Cur precepit uobis Deus ut non comederetis de omni ligno paradisi. Cui respondit mulier: De fructu lignorum que sunt in paradiso uescimur, de fructu uero ligni quod est in medio paradisi precepit nobis Deus ne comederemus, et non tangeremus illud, ne forte moriamur. Quare serpens prius mulierem interrogauit, et ipsa ei indicauit ex quo ligno preceptum habuerunt, ne de ipso comederent, ut preuaricatio inexcusabilis fieret?  Quia non habuit unde semetipsam excusasset, dum manifeste intellexit de quo ligno prohibiti erant ne comedissent.

Dixit quoque serpens: Nequaquam morte moriemini, scit enim Deus quod in quocunque die comederitis ex eo, aperientur oculi uestri, et eritis sicut dii scientes bonum et malum. Quia usque in hodiernum diem sic operatus est diabolus. Semper enim suadet ut precepta Dei contemnantur; et quod Deus minatur, ille dat mollitiem et leuitatem atque securitatem, et propterea multi decipiuntur in seductione eius. Serpens autem ille sapientior omnium bestiarum indicat diabolum, qui inde serpens dicitur, quod uolubili uersetur astutia. Sed quid est quod ipse per mulierem decepit, et non per uirum? Quia non potest ratio nostra seduci ad peccandum, nisi precedente delectatione carnali infirmitatis affectu, qui magis debet obtemperare rationi tanquam uiro dominante. Hoc enim in unoquoque homine geritur in occulto  quodam secretoque coniugio. Suggestionem quippe per mulierem accipimus, mulierem uero animalem corporis sensum, rationem autem uirum. Ergo quando occurrit mala suggestio, quasi serpens loquitur; sed si sola cogitatio oblectetur, illius suggestionis et refrenantur ratione, consensus explendi operis non succedat. Sola mulier uidetur comedisse illicitum; quod si ipsum peccatum, etiam et mens perpetrandum decernat, iam uir deceptus est, iam mulier cibum dedisse uiro uidetur. Illecebra enim consentire de ligno prohibito, manducare est. Tunc quippe iure a uita beata tanquam a paradiso expellitur homo, peccatumque ei imputatur, etiam si non subsequatur effectus, quia et si non est in factis culpa, in consensione tamen rea tenetur conscientia. Hec secundum anagogen; ceterum iuxta metaphoram poterat callidus serpens iste hereticorum uersutiam designare. Nonnulli enim loquacius atque subtilius promittunt illicita curiositate secretorum adapertionem  atque scientiam boni et mali, et in ipso homine tanquam in arbore, que plantata est in medio paradisi, etiam dignoscentiam demonstrare. Contra hunc serpentem clamat Apostolus, cum dicit: Metuo ne sicut serpens Euam seduxit astutia sua, ita sensus uestri corrumpantur . Seducitur autem uerbis huius serpentis carnalis nostra concupiscentia, et per illam decipitur Adam, non Christus, sed Christianus. Dicit ergo iste ad mulierem: Cur precepit uobis Deus ut non comederitis ex omni ligno paradisi? Sic et hereticorum curiosa cupiditas, sic praui predicatores, ad diligendam erroris fallaciam, auditorum carnalium corda succendunt, dicentes: Quare fugitis scientiam habere latentem? noua semper exquirite, boni malique scientiam penetrate. Unde apud Salomonem mulier illa hereticorum sententiam tenens, dicit: Aque furtiue dulciores sunt, et panis absconditus suauior . Subiecit deinde idem serpens: Quacunque die comederitis, statim  aperientur oculi uestri, et eritis scientes sicut dii bonum et malum. Sic et omnes heretici generationes diuinitatis meritum profitentur, atque scientie pollicitatione decipiunt, et reprehendunt eos quos simpliciter credentes inuenerint; et quia omnino carnalia persuadent, quasi carnalium oculorum adapertionem conantur adducere, ut interior oculus obscuretur.



DE CONSENSU MULIERIS.

uidit igitur mulier quod bonum esset lignum ad uescendum, et pulchrum oculis aspectuque delectabile, et tulit de fructu illius, et comedit, deditque uiro suo, qui comedit. In hoc unusquisque nostrum discat exemplum. Nunquam debet aspicere quod contingere non licet, ne forte per concupiscentiam et delectationem decipiatur sicut Eua, quod prius aspexit lignum, et postea delectata fuit et comedit. Quare muliere suggessit, et non uiro? id propter mollitiem uel infirmitatem  mulieris. Sicut dixit apostolus Paulus: Adam non est seductus, sed mulier decepta est . Quomodo hoc dictum est, dum in alio loco dicit beatus Paulus: In similitudine preuaricationis Ade, qui est forma futuri ? Ideo hoc dixit, quia Adam non fuit per serpentem seductus, sed per mulierem, quia mulier prius comedit per suggestionem serpentis, et postea tribuit uiro suo, quia uir imago est et gloria Dei, mulier autem gloria est uiri , et ideo non suasit uiro prius, sed mulieri, in qua mollities continebatur. Et quare Adam comederit de ligno uetito, de quo illi preceptum erat ne comederet, et sciebat si fecisset, sententiam Dei adimplendam esse, quod prius ei locutus fuit, dicens: Si comederitis ex eo, morte moriemini? Is propter dilectionem mulieris comedit, quia noluit eam offendere atque contristari, sicut legimus quod fecit Salomon, quia propter dilectionem mulierum Deum suum contra se irritauit. Ita Adam operatus est,  dum mulierem dilexit, precepta sui Conditoris contempsit, et de alta immortalitate in imo terre prostratus est.

Et aperti sunt oculi amborum. Non ad aliud aperti sunt, nisi ad inuicem concupiscendum ad penam peccati. Cum autem deiecti sunt a ligno uite, statim eorum corpora morbidam atque mortiferam duxerunt qualitatem, quia antequam peccassent, nullam legem sentiebant in membris eorum repugnantem legi mentis sue. Postea uero statim senserunt in membris suis aliam legem repugnantem legi mentis sue, et captiuantem eos in lege peccati .


Et iterum secundum sensum spiritalem.

uidit ergo mulier quod bonum esset lignum, etc. Mulier comedit antea, non uir; ideo, quia facilius carnales persuadentur in peccatum, nec tam uelociter spiritales decipiuntur.



DE CONSENSU uIRI.

 Et dedit uiro suo, et comedit. Utique, quia post delectationem carnalis concupiscentie nostre, etiam ratio nostra subiicitur ad peccandum.

Cumque cognouissent se esse nudos, consuerunt folia fici. Folio fici se contegunt, qui seculum asperum amplectuntur, qui prurigine uoluptatis carnalis uruntur; quique et decepti heretica prauitate, et gratia Dei nudati, tegumenta mendaciorum tanquam folia fici colligunt, facientes sibi succinctoria prauitatis, cum de Domino uel Ecclesia mentiuntur.

Et cum audissent uocem Domini Dei deambulantis in paradiso ad auram post meridiem. Deambulat Deus in illis, et non stat, quia stabiles in eius precepto non perseuerant, et bene ad auram post meridiem, quia iam aufertur ab eis lux illa feruentior caritatis, appropinquantibus errorum tenebris. Unde scriptum est: Sequuntur umbram, et non lucem. Abscondit se Adam et uxor eius a facie Domini Dei, in medio ligni paradisi. Quomodo autem semetipsos a facie  Dei abscondere potuerunt? Nunquid Deo potest esse occultum aliquid? Hoc intelligendum est, quia unusquisque qui peccatum committit, aut preceptum Domini contemnit, semetipsum abscondit de Deo, quia Deus eum ignorat propter peccatum suum. Sicut dixit in Euangelio: Nescio uos . Nam non potest fieri ut Deo aliquid absconditum sit, quia scriptum est: Oculi Domini contemplantur bona et mala . Sed unusquisque semetipsum abscondit in medio ligni paradisi, quia auersus a precepto Creatoris in errore, atque arbitrii sui uoluptatibus uiuit.



uOX INCREPANTIS uEL REuOCANTIS.

uocauitque Dominus Deus Adam, et dixit ei: Ubi es? Qui ait: uocem tuam audiui in paradiso, et timui eo quod nudus essem, et abscondi me. Qui dixit: Quis enim indicauit tibi quod nudus esses, nisi quod ex ligno de quo tibi preceperam, ne comederes, comedisti. Non uox ignorantis est hoc, sed obiurgantis.  In hoc autem quod uocat, ad penitentiam eum reuocat; in hoc uero quod requirit, ostendit quod peccatores iure damnandos Deus ignorat. Et si Adam talis fuit, quod potuisset locutionem Dei intelligere, sicut angeli, an adhuc ei necesse erat perfectionem intellectus habere, quomodo capere ualuisset locutionem Dei? Inde intelligendum est quod per angelum ad eum locutus fuit, sicut ad patres locutus est, quia non per intellectum cognouit quod Deus loqui uoluit, sicut faciunt angeli. De eo autem quod nudus esset, id intelligitur, quia iam sentiebant in corpore eorum legem peccati, quod prius non habuerunt antequam peccassent; et si de ligno scientie boni et mali non comedissent, mori omnino non potuissent, sicut superius indicatum est.


Et iterum.

uocauitque Deus Adam, et dixit ei: Ubi es? Hic ostendit, quia si qui a fide uel bonis operibus, ad mendacia  suaque desideria labuntur, non despicit illos Deus, sed adhuc ut redeant per penitentiam uocat, quia non uult mortem peccatoris, donec conuertatur et uiuat. Ergo non est desperandum quibuslibet peccatoribus, dum et ipsi impii ad spem indulgentie prouocantur.



DE EXCUSATIONE uIRI.

Dixitque Adam: Mulier quam dedisti mihi sociam, dedit mihi de ligno, et comedi. Et dixit Dominus Deus ad mulierem: Quare hoc fecisti? Que respondit: Serpens decepit me. Ubi ergo debuit uenire humilitas, ibi superbia precessit. Ad hoc enim requisiti fuerunt, ut peccatum confessi essent; illi uero uterque excusationem protulerunt, et culpas suas alius per alium excusauit. Adam per mulierem, mulier autem per serpentem, et auxerunt culpas suas quas confiteri debuerant, et quasi Deum inculpare uidentur. Quare mulierem sociam ei dedisset, similiter autem et mulier locuta est, quare serpentem in paradiso  posuisset, et uindictam acceperunt, ubi misericordiam inuenire debuerunt, et de alta immortalitate prostrati sunt in imo terre.



DE MALEDICTIONE SERPENTIS.

Dicit autem post hec serpenti: Quia fecisti hoc, maledictus es inter omnia animantia et bestias terre, supra pectus tuum gradieris. Nomine pectoris significatur superbia mentis; nomine autem uentris significantur desideria carnis. His enim duabus rebus serpit diabolus in eos quos uult decipere, id est, aut terrena cupiditate et luxuria, aut superbia et insana ruina. Et terram comedes, id est, ad te pertinebunt, quos terrena cupiditate deceperis. Cunctis diebus uite tue, id est, omni tempore quo agis hanc potestatem ante illam ultimam penam iudicii.

Inimicitias ponam inter te et mulierem, et semen tuum, et semen illius. Semen diaboli peruersa suggestio; semen autem mulieris, fructus est boni  operis, quo peruerse suggestioni resistitur. Ipsa caput illius conteret, si eum mens in ipso initio male suggestionis excludit; ille insidiatur calcaneo eius, quia mentem quam prima suggestione non decipit, decipere in fine tendit. Quidam autem hoc quod dictum est: Inimicitias ponam inter te et mulierem, de uirgine desponsata, in qua Dominus natus est, intellexerunt, eo quod illo tempore ex ea Dominus nasciturus ad inimicum deuincendum, et ad mortem cuius ille auctor erat, destruendam promittebatur, sicut in Dauid scriptum est: De fructu uentris tui ponam super sedem tuam . Nam et illud quod subiunctum est: Ipsa conteret caput tuum, et tu insidiaberis calcaneo eius, hoc de fructu uentris Marie, qui est Christus, intelligunt, id est: Tu eum supplantabis ut moriatur: ille autem te uicto resurget, et caput tuum conteret, quod est mors. Sicut et Dauid dixerat ex persona Patris ad Filium: Super aspidem et basiliscum ambulabis, et conculcabis leonem  et draconem . Aspidem dixit mortem, basiliscum peccatum, leonem Antichristum, draconem diabolum.



DE MALEDICTIONE MULIERIS.

Mulieri quoque dixit Deus: Multiplicabo erumnas tuas, et conceptus tuos; in dolore paries filios, et sub uiri potestate eris, ipse dominabitur tui. De pena autem mulieris quid significat quod ei dicitur: In dolore paries filios, nisi quia uoluptas carnalis cum aliqua mala consuetudine uult uincere? Patitur in exordio dolores, atque per meliorem consuetudinem parit bonum opus quasi filios. Quod uero adiecit: Et conuersio tua ad uirum tuum, ipse dominabitur tui, hoc significat quod illa uoluntas carnalis, que cum dolore reluctauerat, ut faceret consuetudinem bonam, iam ipsis erudita doloribus cautior fit, et, ne corruat, obtemperat rationi, et libenter seruit quasi uiro iubenti.



DE MALEDICTIONE uIRI.

 Adam uero dixit: Quia audisti uocem mulieris tue, et comedisti de ligno, ex quo preceperam tibi ne comederes, maledicta terra in opere tuo. In laboribus comedes ex ea cunctis diebus uite tue: spinas et tribulos germinabit tibi, et comedes herbas terre. In sudore uultus tui uesceris pane tuo, donec reuertaris in terram, de qua sumptus es, quia puluis es, et in puluerem reuerteris. Et uocauit Adam nomen uxoris sue Euam, eo quod mater esset omnium uiuentium. uocaturque dehinc mater uiuorum, id est, recte factorum, quibus contraria sunt peccata, que per nomen mortuorum significantur; iam uero per sententiam que in uiro infertur, ratio nostra arguitur, que et supra peccati concupiscentia seducta, habet maledictiones terrene operationis, habet et dolores temporalium curarum, quasi spinas et tribulos; si tamen dimittitur a paradiso beatitudinis, ut operetur terram, id est, ut in corpore isto laboret, et collocet sibi meritum redeundi ad uitam eternam, que paradisi nomine  significatur.



DE uESTE MORTALI.

Fecit quoque Dominus Deus Adam et uxori eius  tunicas pelliceas, et induit eos, et ait: Ecce Adam factus est quasi unus ex nobis, sciens bonum et malum. Nunc ergo ne forte mittat manum suam, et sumat etiam de ligno uite, et comedat, et uiuat in eternum. uox Trinitatis est Patris, et Filii, et Spiritus sancti, ac si dixisset: Sicut nos scimus inter bonum obedientie, et malum inobedientie, ita nunc Adam intelligit, quia ille non solum non fuerat factus qualis fieri uoluit, sed nec illud quod factus fuerat conseruauit. Accepit etiam tunicam pelliceam diuino iudicio, quo nomine corporis mortalitas significatur in historia. In allegoria autem a carnalibus sensibus abstractis, uoluptatesque carnaliter uiuentes, diuina lege consequuntur et contegunt, quia si aliquando ad Deum conuerterit, possitque aliquando manum porrigere ad arborem uite, et uiuere in eternum. Manus autem porrectio bene significat crucem uel cruciatum penitentie, per quam uita eterna recuperatur.



DE EIECTIONE EORUM DE PARADISO, ET FLAMMEA FRAMEA uERSATILI.


Emisit eum Dominus Deus de paradiso uoluptatis, ut operaretur terram de qua sumptus erat. Eiecitque Adam, et collocauit ante paradisum uoluptatis Cherubin, et flammeum gladium atque uersatilem, ad custodiendam uiam ligni uite. Iste autem gladius ideo positus est, ut homo non introiret in paradisum, ne comederet de ligno uite, ne forte immortalis permansisset, et esset irreparabilis, sicut demones qui non possunt reparari; et propterea uersatilis framea posita fuit, ut cum tempus misericordie per aduentum Saluatoris nostri aduenerit, potuisset iterum remoueri. Quia omnes iusti et electi ante aduentum ipsius, claustra inferni penetrauerunt; nunc autem omnes sancti, de corpore exeuntes, ad Christum pergunt, sicut Saluator in Euangelio ait: Si quis mihi ministrat, me sequatur; et ubi ego sum, illic  minister meus erit.


Et iterum hec semita est redeuntibus.

Per flammeam frameam. Id est, per temporales tribulationes peccata sua agnoscendo et gemendo; et per cherubin, id est, per plenitudinem scientie, quod est caritas, perueniet ad arborem uite Christum, et uiuet in eternum. Cherubin namque plenitudo scientie interpretatur; flammea uero framea uersatilis, posita ad custodiendam uiam ligni uite, temporales pene intelliguntur. Nemo enim potest peruenire ad arborem uite, nisi per has duas res, tolerantiam uidelicet molestiarum, et plenitudinem scientie, id est, per caritatem Dei et proximi: Plenitudo enim legis, caritas est , que est mater uirtutum, quam sancti, Dei uestigia imitantes, tota uirtute et in aliis adimplere conantur. Hanc sectemur caritatem, et operibus exercere studeamus, ut ad arborem uite pertingere ualeamus,  quod est Christus, et de fructu eius dulci et suaui refecti ac satiati in eternum cum ipso et sanctis suis sine defectu gaudere mereamur. Amen.





QUAESTIONUM SUPER GENESIM EX DICTIS PATRUM DIALOGUS.


 DISCIPULUS.

Primo omnium, preceptor mi, inquiri mihi necesse  est quis huius libri qui Genesis apud nos dicitur scriptor habeatur?


 MAGISTER.

Sicut a maioribus nostris insinuatum atque traditum est, Moysen huius operis scriptorem fuisse asserunt, id est, quinque librorum, qui iuxta Grecos Pentateuchum nominantur; cum non dicat hoc titulus, sed quasi de alio ipse refert: Dixit Dominus ad Moysen. Cuius exemplum in nouo Testamento Ioannes sequens apostolus, ubicunque de se aliquid referre uoluit, nomen suum studiose siluit, aiendo: Conuersus Petrus uidit illum discipulum quem diligebat iehsu sequentem, etc. 


DISCIPULUS.

Genesis, unde hoc nomen accepit?


MAGISTER.

Septuaginta etenim interpretes, Symmachus et Theodotion, in principio transtulerunt, et in Hebreo scriptum est, Bresith: quod Aquila interpretatur in capitulo. Et ideo secundum sensum magis quam secundum  uerbi translationem de Christo accipi potest, qui tam in fronte ipsa Geneseos, que caput librorum omnium est, quam in principio Ioannis euangeliste, celi et terre conditor approbatur. Unde et in Psalterio de se ipse ait: In capitulo libri scriptum est de me , id est, in principio Geneseos. Et in Euangelio: Omnia per ipsum facta sunt, et sine ipso factum est nichil . Ideo sciendum quod liber hic apud Hebreos Bresith uocetur, hanc habentes consuetudinem, ut uoluminibus ex principiis eorum nomina imponant.


DISCIPULUS.

In libro Proemiorum Genesis, iuxta fidem historie, que describitur?


MAGISTER.

Fabricam describit mundi, et hominis conditionem, cataclysmum, et diuisionem terre, confusionem quoque linguarum, gestaque omnium patriarcharum,  usque ad ingressionem Isrel in Aegyptum.


DISCIPULUS.

Hec Scriptura que de presenti seculo loquens significet, nosse cupio.


MAGISTER.

Quinque: aut generationem eius, id est creationem, aut gubernationem, aut accidentia naturis, aut euenientia uoluntatibus, aut subsequentia uoluntatis euentus.


DISCIPULUS.

Quibus modis generationem seculi hec Scriptura signauit?


MAGISTER.

Tribus. Aut enim sola Dei uoluntate factum aliquid scribitur, ut est: In principio creauit Deus celum et terram . Aut uoluntate simul et uoce, siue preceptiua, ut est: Fiat lux, et, Fiat firmamentum  . Siue deliberatiua, ut est: Faciamus hominem ad imaginem et similitudinem nostram . Aut uoluntate, uoce ac definitione, ut est: Crescite et multiplicamini, et replete terram . Et iterum: Germinet terra herbam uirentem, ferentem semen iuxta semen suum, et lignum fructiferum faciens fructus, cuius semen in se ipso sit, et cetera . Que post septimum diem usque in finem seculi per partes operatur. Ex illa enim definitione proueniunt.


DISCIPULUS.

Est in his tribus aliqua differentia?


MAGISTER.

Est quia ea que sola uoluntate, uel etiam uoce sunt facta, nouiter facta sunt; que uero definitione illis iam similia que facta nouiter diximus. Et rursus illa quidem in sex primis diebus, hec uero donec seculum stabit.


 DISCIPULUS.

Da ordinem per sex dies factarum rerum?


MAGISTER.

In ipso quidem principio conditionis facta sunt celum, terra, angeli, er, et aqua.


DISCIPULUS.

Proba angelos, et aquas, et erem factum?


MAGISTER.

Facta quidem ex aliis Scripture locis ostenduntur, ut est: Qui facit angelos suos spiritus . Et: Laudate eum, omnes angeli eius . Et: Aque que super celos sunt, laudent nomen Domini, quoniam ipse dixit, et facta sunt . Et: Quoniam ipsius est mare, et ipse fecit illud . Et er in Scripturis sanctis celi nomine solet ostendi, ut est: uolucres celi , cum certum sit aues in erem deuolare, celum autem ostendimus  factum. Quod uero precesserint ista ceteras creaturas in angelis, ut Scriptura demonstrat, dum in laudibus et benedictionibus creaturis ceteris preponuntur, est ratio: oportuit enim ut terrenas celestis creatura precesserit. De aquis uero ipsa Scriptura dicit, quod Spiritus Dei ferebatur super aquas.


DISCIPULUS.

Sequere ordinem generationis?


MAGISTER.

In principio diei prime lux facta est; secunda uero factum firmamentum; tertia mare, et terre nascentia; quarta, luminaria celi; quinta, natantia et uolatilia; sexta, reliqua animalia, et homo.


DISCIPULUS.

Que est in ipsarum creaturarum operatione distantia?


MAGISTER.

 Quod quedam ex nichilo facta sunt, ut celum, terra, et cetera que usque ad completum primum diem, ut diximus, facta; quedam uero ex iam factis primo die.


DISCIPULUS.

Da horum probationes?


MAGISTER.

Quoties Scriptura ex aliquo factas res cupit ostendere, aut palam significat, ut est: Producat terra, et, Producant aque , et similia; aut certe ex subtili significatione uerborum, ut cum dicit: Fiat firmamentum , utique significat fuisse aliquid fluidum ac liquidum, id est, aquas, que ut solidate ostenderentur, firmamentum uocatum est, quod fiebat, et rursus luminaria deriuate appellauit, que quarta die facta fuerunt, ut ex lumine primo die operato facta monstraret. In his autem que primo die facta sunt, neque aperte neque subtili uerbo factum  aliquid declaratur ex altero.


DISCIPULUS.

Nihil enim post primum diem ostenditur, ex non existentibus factum.


MAGISTER.

Sola hominis anima, in quo et hoc attendendum, quia cum aliqua aut ex nichilo aut ex iam factis facta sunt, solus homo ex utroque componitur


DISCIPULUS.

Quas alias creaturis ascribimus differentias?


MAGISTER.

Quod ea que primis sex diebus facta sunt, non naturaliter, nec ex similitudine prouenerunt; reliqua uero que fiunt naturaliter, ex diuina definitione nascuntur, exceptis scilicet miraculis.


 DISCIPULUS.

Da tertiam differentiam.


MAGISTER.

Quod creaturarum alique, id est, rationales propter se ipsas facte sunt, ut angeli et homines; relique uero non propter se, sed propter predictos angelos aut homines facte noscuntur. Homo uero principaliter secundum animam propter se intelligendus est factus, non secundum corpus consequenter.


DISCIPULUS.

Quid enim preter angelos et homines alie creature se ipsis inuicem non egebant?


MAGISTER.

Egebant quidem non ad utilitatem, sed ad ornatum; utilia enim non sibi, sed angelis et hominibus sunt, pro quibus etiam facta esse noscuntur. Ornatum  uero etiam inuicem prestant, quippe et celum inornatum sine celestibus luminaribus fuit, et luminaria ipsa ne superflue facte essent, uidentium oculis indigebant; et mare inornatum, donec aut locum suum receperit, aut animalibus impleretur, et terra incomposita preter habitantium uel nascentium usum, et irrationalia animalia sine hominis regimine, inepte herbe absente animalium usu superflue. Ita omnia eguerunt inuicem, uel his que quotidie fiunt. Sed, ut iam diximus, aliud est esse incompositum, aliud utile: incompositum enim aliquid per se utile alteri declaratur.


DISCIPULUS.

In ornamento ipso aliqua est differentia?


MAGISTER.

Est enim aliqua in sex diebus, que ornata sunt, ut celum luminaribus, et terra herbis, et piscibus mare. Quedam donec mundus uiuit, ornantur, ut  mare nauigiis, et terra edificiis, et ceteris que humano construuntur ingenio, et homo ipse scientia. Quedam uero decorem suum in futuro recipient, ut corpus incorruptionem, et mortalia immortalitatem, et celeste regnum habitationem sanctorum. Notandum autem in ornamentis quod eorum que uel ingenio uel artibus fiunt in hominibus causa est, reliquorum autem in Deo


DISCIPULUS.

Da quartam differentiam.


MAGISTER.

Quod quedam simul et uelut subito creata emerserunt, ut herbe, luminaria, natantia, et uolatilia, necnon terrena animalia et quadrupedia; quedam uero non simul, sed uelut cum quadam mora, ut mare, terra, homo, et ipse enim paulatim factus scribitur sicut et cetera.


DISCIPULUS.

 Da quintam creaturarum differentiam.


MAGISTER.

Quod quedam eorum ratione ceteris presunt, ut rationalia; quedam uero usui habentur, ut celestia luminaria. Quedam nature necessitate obsequuntur, ut aues et quadrupedes, et his similia.


DISCIPULUS.

Da sextam differentiam.


MAGISTER.

Quod ea que ceteris presunt, id est, rationalia, uoluntate ac ratione mouentur; que uero usu aut necessitate obsequuntur, natura mouentur.


DISCIPULUS.

Ea que ex aliquo facta sunt, quot materias habuerunt?


 MAGISTER.

Sex: terram, aquas, erem, ignem, lumen, costam.


DISCIPULUS.

Da singulis origines suas.


MAGISTER.

Ex terra uirentia, plantaria et animalia. Ex aquis firmamentum, mare, natantia et uolatilia. Simul autem ex terra, aquis, igne et ere omnia que per successiones temporum renouantur. Ex lumine luminaria; ex costa, Eua.


DISCIPULUS.

Ignis quomodo probatur factus, aut unde, uel quando?


MAGISTER.

Factum quidem ex generali Scriptura possumus approbare, cum dicitur de Deo: Qui fecit celum et  terram, mare, et omnia que in eis sunt . Quia utique ignis etiam in eis est, et ex speciali prophetia innuitur, ubi dicitur: Laudate Dominum dracones, et omnes abyssi, ignis, grando, nix, glacies, spiritus procellarum ; de quibus ante dixerat: Quoniam ipse dixit et facta sunt ; et rursus: Benedicite omnia opera Domini Domino ; et subiunxit: Benedicite ignis et estus Domino . Utrum uero ex nichilo sicut et alia factus sit, an ex aliquo, dubitatur. Plures enim uolunt celestium luminarium esse particulam. Quippe etiam nunc frequenter uidimus homines certo modo ignem ex solis radiis mutari, quod si ita est, primo die factus est. Sed sapientius hoc Scriptura lumen quam ignem uocauit, ut ex meliore usu nomen acciperet.


DISCIPULUS.

Da septimam creaturarum differentiam.


 MAGISTER.

Quod omnia que ex aliquo facta sunt, corpora sunt; incorporea autem neque ipsa ex aliquo, neque ex ipsis facta sunt aliqua. Hec uero incorporea accipienda sunt, non sicut Deus incorporeus dicitur: eius enim comparatione nichil corporeum est, sicut nec immortale, nec inuisibile. Alius enim modus est, quo hec uerba soli Diuinitati conueniunt: alius quo de creaturis loquimur, sicut de animalibus uel angelis.


DISCIPULUS.

Quomodo Deus mundum fecerit, possumus querere?


MAGISTER.

Hoc temerarie magis quam caute exquiritur. Nullius enim diuine creature modum homini licet agnoscere. Nam si sciret quis quomodo facte sunt alique ex nichilo, Creatori utique scientia ac potentia  par fuisset.


DISCIPULUS.

Augustinus.---Si omnia in numero, et mensura, et pondere, Deus disposuit, ipsum numerum et mensuram et pondus ubi disposuit?


MAGISTER.

Numerus, et mensura, et pondus, ipse est Deus. Ipse est enim numerus sine numero, a quo est omnis numerus; ipse est mensura sine mensura, a quo est omnis mensura; ipse est pondus sine pondere, a quo est omne pondus. Non enim creaturarum extra se, ut alicubi uidet, ut sicut hominis memoria retineat atque faceret. Omnis igitur cuncta creatura uoluntas est Creatoris. uoluntas itaque Creatoris non est extra naturam Creatoris: hoc est, ubi uoluntas, quo natura. Sic tamen eterna est natura, sicut eterna uoluntas. Non enim accedit Deo aliqua noua cogitatio ad formandam creaturam, proinde omnia  in se Trinitas Deus disposuit, quia in se cuncta habuit que fecit. Intelligitur et aliter, Omnia in numero et mensura disposuit. Id est, omnia que fecit, numerum, et mensuram, et pondus haberent.

Augustinus in libro contra Manicheos ita exorsus est.---More Manicheorum multi imperiti et rustici, et, ut ita dicam, presumptuosi, percunctari solent, et obiiciunt: Si in principio aliquo temporis fecit Deus celum et terram, quid agebat antequam faceret celum et terram? uel ubi erat, et quid ei placuit subito facere quod nunquam ante fecerat per tempora eterna? His respondemus:

Deus in principio creauit celum et terram, non in principio temporis, sed in Christo, cum uerbum esset apud Patrem, per quod facta et in quo facta sunt omnia. Sed si in principio temporis Deum fecisse celum et terram credamus, debemus utique intelligere quod ante principium temporis non erat tempus. Deus enim fecit et tempora, et ideo antequam  faceret tempora, non erant tempora. Non ergo possumus dicere, fuisse aliquod tempus, quando Deus aliquid nondum fecerat. Quomodo enim erat tempus, quod Deus non fecerat, cum omnium temporum ipse sit fabricator? Et si tempus cum celo et terra esse cepit, non potest inueniri tempus, quod Deus nondum fecerat celum et terram. Cum autem dicitur, Quid ei subito placuit? sic dicitur quasi aliqua tempora transierint quibus Deus nichil operatus est. Non enim transire poterat tempus quod nondum fecerat Deus, quia non potest esse operator temporam, nisi qui est ante tempora. Certe et ipsi Manichei legunt apostolum Paulum, et laudant et honorant, et eius Epistolas male interpretando, multos decipiunt. Dicant ergo nobis quid dixerit apostolus Paulus agnitionem ueritatis, que est secundum pietatem Dei, in spem uite eterne, quam promisit non mendax Deus ante tempora eterna. Aeterna enim tempora quid ante se habere potuerint? Hoc ergo cogantur exponere, ut intelligant se non intelligere, cum temere uolunt  reprehendere quod diligenter querere debuerunt. Si autem non dicunt, Quid placuit Deo subito facere celum et terram, sed tollunt, unde subito, et hoc tantum dicunt, Quid placuit Deo facere celum et terram? Non enim ceuum Deo mundum istum dicimus, quia non eius eternitatis est hic mundus cuius eternitatis est Deus. Mundum quippe Deus fecit, etsi cum ipsa creatura, quam fecit Deus, tempora esse ceperunt. Et ideo dicuntur eterna tempora, non tamen sic sunt eterna quomodo eternus est Deus, quia Deus est ante tempora, qui fabricator est temporum: sicut omnia que fecit Deus bona sunt ualde, sed non sic bona sunt quomodo bonus est Deus qui illa fecit. Hec autem facta sunt, non ea genuit de se ipso, ut hoc essent quod ipse est. Sed ea fecit de nichilo, ut essent equalia, nec ei a quo facta sunt, nec Filio eius per quem facta sunt. Iustus est enim. Si enim isti dixerint, Quid placuit Deo facere celum et terram? respondendum est eis, ut prius uim discant  uoluntatis humane, qui uoluntatem Dei nosse desiderant. Causas enim uoluntatis Dei scire querunt, cum uoluntas Dei omnium que sunt ipsa sit causa. Si enim habet causam uoluntas Dei, est aliquid quod antecedat uoluntatem Dei? Quod nefas est credere. Qui ergo dicit, Quare fecit Deus celum et terram? respondendum est illi, Quia uoluit: uoluntas enim Dei causa est celi et terre; et ideo maior est uoluntas Dei quam celum et terra. Qui autem dicit: Quare uoluit facere celum et terram? aut, Ubi erat, antequam fierent? maius aliquid querit quam est uoluntas Dei. Nihil enim maius inueniri potest. Compescat ergo se humana temeritas, et id quod non est non querat, ne id quod est non inueniat. Et si uoluntatem Dei nosse quisque desiderat, fiat amicus Deo. Certe si uoluntatem hominis quis nosse uellet cuius amicus non est, omnes eius impudentiam aut stultitiam deriderent. Non enim quisque efficitur amicus Dei, nisi purgatissimis moribus, et illo fine precepti,  de quo dicit Apostolus: Finis autem precepti est caritas, de corde puro, et conscientia bona, et fide non ficta ; quod isti si haberent, non essent heretici.

Recapitulatio.---Quod autem sequitur in libro Geneseos: Terra autem erat inuisibilis, et incomposita, sic reprehendunt Manichei, ut dicant: Quomodo in principio fecit Deus celum et terram, si iam terra erat inuisibilis et incomposita? Itaque cum uolunt Scripturas diuinas prius uituperare quam nosse, etiam res apertissimas non intelligunt. Quid enim manifestius dici potuit quam hoc dictum est: In principio creauit Deus celum et terram, terra autem erat inuisibilis et incomposita, id est: In principio fecit Deus celum et terram; terra autem ipsa, quam fecit Deus, inuisibilis erat et incomposita, antequam Deus omnium rerum formas locis et sedibus suis ordinata distinctione disponeret, antequam diceret: Fiat lux, et fiat firmamentum, et congregentur aque, et  appareat arida, et cetera que in eodem libro per ordinem sic exponuntur, quemadmodum ea paruuli possint capere: que omnia continent tam magna mysteria, ut quisquis ea didicerit, omnium hereticorum uanitatem uel doleat, quia homines sunt, uel rideat, quia superbi sunt. Sequitur in illo libro:

Et tenebre erant super abyssum. Quod Manichei uel sectatores eorum reprehendunt, dicentes: In tenebris ergo erat Deus, antequam faceret lucem? uere ipsi sunt in tenebris ignorantie, et ideo non intelligunt lucem in qua Deus erat antequam faceret istam lucem. Non enim nouerunt isti lucem, nisi quam carneis oculis uident; et ideo istum solem, quem pariter non solum cum bestiis maioribus, uerum etiam cum muscis et uermiculis cernimus, illi sic colunt, ut particulam dicant esse lucis illius in qua habitat Deus. Sed nos intelligamus aliam esse lucem in qua habitat Deus. Unde est illud lumen, de quo in Euangelio legitur: Erat lux uera que illuminat omnem hominem uenientem in hunc mundum. Nam solis istius  lumen illuminat hominem, sed corpus hominis et mortales oculos, quibus nos uincunt aquilarum oculi, qui solem istum multo melius quam nos dicuntur aspicere. Illud autem lumen non irrationabilium auium oculos pascit, sed pura corda eorum qui Deo credunt, et ab amore uisibilium rerum et temporalium se ad eius precepta complenda conuertunt, quod omnes homines possunt, si uelint: quia illud lumen omnem illuminat hominem uenientem in hunc mundum. Ergo tenebre erant super abyssum, antequam lux ista fieret. De qua consequenter hoc loco dicitur: Et dixit Deus, Fiat lux. Quia ubi lux non est, tenebre sunt; non quia aliquid sint tenebre, sed ipsa lucis absentia tenebre dicuntur. Sicut silentium non aliqua res est, sed ubi sonus non est, silentium dicitur; et nuditas non aliqua res est, sed in corpore ubi tegumentum non est, nuditas dicitur; et inanitas non est aliquid, sed locus ubi corpus non est, inanis dicitur. Sic tenebre, ut iam diximus, non  aliquid sunt, sed ubi lux non est, tenebre dicuntur. Hec ideo diximus, quia solent dicere: Unde erant ipse tenebre super abyssum, antequam Deus faceret lucem, quis illas fecerat uel genuerat? aut si nemo fecerat uel genuerat eas, eterne erant tenebre, quasi aliquid sint tenebre, sed, ut dictum est, lucis absentia hoc nomen accepit. Sed quia ipsi fabulis suis decepti crediderunt gentem esse tenebrarum, in qua et corpora, et formas et animas in illis corporibus fuisse arbitrantur, ideo putant quod tenebre aliquid sint, et non intelligunt non sentiri tenebras, nisi quando non uidemus: sicut non sentitur silentium, nisi quando non audimus. Sicut autem silentium nichil est, sic et tenebre nichil sunt. Sicut autem isti dicunt gentem tenebrarum contra Dei lucem pugnasse, sicut potest et alius similiter uanus dicere gentem silentiorum contra Dei uocem pugnasse. Sed illas uanitates modo nos suscipimus refellere atque conuincere. Nunc enim ea que reprehendunt in ueteri  Testamento, statuimus defendere quantum uires Dominus prestare dignatur, et in eis ostendere contra ueritatem Dei nichil ualere hominum cecitatem. Sequitur:

Quod autem scriptum est: Et spiritus Dei ferebatur super aquas, sic solent Manichei reprehendere, ut dicant: Aqua ergo erat habitaculum Spiritus Dei, et ipsa continebat Spiritum Dei. Totum conantur peruersa mente peruertere, et excecantur malitia sua. Cum enim dicimus, Sol superfertur super terram, nunquid hoc intelligi uolumus quod in terra habitet, et terra solem contineat? et tamen non sic Spiritus Dei superferebatur super aquam, sicut superfertur sol super terram, sed alio modo, quem pauci intelligunt. Non enim per spatia locorum superferebatur aque ille Spiritus, sicut terre sol superfertur, sed per potentiam inuisibilis sublimitatis sue. Dicant autem nobis isti quomodo his rebus que fabricande sunt, superferatur uoluntas fabri Quod si hec humana et  quotidiana non comprehendunt, timeant Deum, et simplici corde que non intelligunt, credant: ne cum uolunt uerbis sacrilegis concidere ueritatem, quam uidere non possunt, redeat illis securis in crura. Nam illa concidi non potest que incommutabilis manet, sed quecunque plage in illam emisse fuerint, repercutiuntur, et maiori ictu redeunt in eos qui cedere audent quod credere deberent, ut intelligere mererentur. Deinde querunt, et insultando interrogant, unde erat ipsa aqua super quam ferebatur Spiritus Dei. Nunquid enim superius scriptum est quod Deus aquam fecerit? Hoc si pie quererent, inuenirent quemadmodum intelligendum esset. Non enim aqua sic appellata est hoc loco, ut hec a nobis intelligatur quam uidere iam et tangere possumus: quomodo nec terra, que inuisibilis et incomposita dicta est, talis erat qualis ista que iam uideri et tractari potest; sed illud quod dictum est: In principio creauit Deus celum et terram. Celi et terre nomine uniuersa creatura significata est, quam fecit et condidit  Deus. Ideo autem nominibus uisibilium rerum hec appellata sunt propter paruulorum infirmitatem, qui minus idonei sunt inuisibilia comprehendere. Primo ergo materia facta est confusa et informis, unde omnia fierent, que distincta atque formata sunt, quod credo a Grecis chaos appellari. Sic enim et alio loco legimus dictum in laudibus Dei: Qui fecisti mundum de materia informi, etc. Quod aliqui codices habent de materia inuisa, et ideo Deus rectissime creditur omnia de nichilo fecisse, quia etsi omnia formata de ista materia facta sunt, hec ipsa tamen materia omnino de nichilo facta est. Non enim debemus esse similes istis qui omnipotentem Deum non credunt aliquid de nichilo facere potuisse, cum considerant fabros et quoslibet opifices non posse aliquid fabricare, nisi habuerint unde fabricent: ligna enim et adiuuant fabrum, et argentum adiuuat argentarium, et aurum aurificem, et terra figulum adiuuat, ut possit perficere opera sua. Si enim non  adiuuentur ea materia, unde aliquid faciunt: nichil possent facere, cum materiam ipsam non ipsi faciunt. Non enim faber facit lignum, sed de ligno aliquid facit: sic et ceteri omnes opifices. Omnipotens autem Deus nulla re adiuuandus erat, quam ipse non fecerat, ut quod uolebat efficeret. Si enim ad eas res quas facere uolebat, adiuuabat eum aliqua res quam ipse non fecerat, non erat omnipotens, quod sacrilegum est credere. Informis ergo illa materia, quam de nichilo Deus fecit, appellata est primo celum et terra, non quia hoc iam erat, sed quia hoc esse poterat. Nam et celum postea scribitur factum, quemadmodum si semen arboris considerantes dicamus ibi esse radices et robur, ramos, fructus et folia: non quia iam sunt, sed quia inde futura sunt. Sic dictum est, In principio fecit Deus celum et terram, quasi semen celi et terre, cum confusa adhuc esset celi et terre materia. Sed quia certum erat inde futurum esse celum et terram, iam et ipsa materia  celum et terra appellata est isto genere locutionis, quo Dominus loquitur, cum dicit: Iam non dico uos seruos, quia seruus nescit quid faciat Dominus eius. uos autem dixi amicos, quia omnia que audiui a Patre meo, nota feci uobis : non quia factum erat, sed quia certissime futurum erat. Nam post paululum dicit: Adhuc multa habeo uobis dicere, sed non potestis portare modo. Ut quid ergo dixerat: Omnia que audiui a Patre meo, nota uobis feci, nisi quia se sciebat hoc esse facturum. Sic etiam celum et terra potuit dici materia, unde nondum erat factum celum et terra, sed tamen non aliunde faciendum erat. Innumerabiles tales locutiones in Scripturis diuinis inueniuntur, sicut in consuetudine sermonis nostri, cum id quod certissime futurum speramus, dicimus: Iam factum puta. Hanc autem adhuc informem materiam, et iam terram inuisibilem et incompositam uoluit appellari, quia inter omnia elementa mundi, terra minus uidetur speciosa quam cetera.  Inuisibilem autem dixit, propter obscuritatem; et incompositam, propter informitatem eamdem ipsam materiam etiam aquam appellauit, super quam ferebatur Spiritus Dei, sicut superfertur fabricandi uoluntas artificis. Quod etsi paucorum intelligentia potest attingere, humanis tamen uerbis nescio utrum uel a paucis hominibus possit exponi. Propterea enim non absurde etiam aqua dicta est ista materia, quia omnia que in terra nascuntur, siue animalia, siue herbe, uel arbores, et his similia, ab humore incipiunt formari atque nutriri. Hec ergo nomina omnia, siue celum et terra, siue terra inuisibilis et incomposita, et abyssus cum tenebris, siue aqua, super terram Spiritus ferebatur, nomina sunt informis materie, ut res ignorata notis uocabulis insinuaretur imperitioribus, et non uno uocabulo, sed multis: ne si unum esset, hoc esse putaretur quod consueuerant homines in illo uocabulo intelligere. Dicta est celum et terra, quia inde futurum erat celum et terra. Dicta est terra inuisibilis et incomposita, et  tenebre super abyssum, quia informis erat, et nulla specie cerni aut tractari poterat, etiamsi esset homo qui uideret atque tractaret. Dicta est aqua, quia facilis et ductilis subiacebat operanti, ut de illa omnia formarentur. Sed sub his omnibus nominibus materia erat inuisa et informis, de qua Deus condidit mundum.

In principio creauit Deus celum et terram. Istud capitulum librorum omnium caput est. Omnis namque Scriptura diuina bipartita est, uetus Testamentum et Nouum. Alia quippe sunt, ubi eterna intimantur, ut est: In principio erat uerbum. Alia facta narrantur, ut est: In principio creauit Deus celum et terram. Alia futura pronuntiantur, ut est: Cum uenerit Filius hominis in maiestate sua . Alia uero sunt que agenda precipiuntur, cum dicitur: Diliges proximum tuum sicut teipsum , et reliqua. Bipartita uero est, quia sunt alia que secundum figuram dicta sunt, ut est Cantica canticorum, et ut est,  Audiuit Adam uocem Domini Dei deambulantis in paradiso. Et alia sunt secundum rerum gestarum fidem, ut est quod populus exiens de Aegypto, et quod mare pedibus ambulauit. Alia uero sunt que utroque modo dicta sunt, ut est transitus maris Rubri, et miracula illa que Dominus in Euangelio fecit.


DISCIPULUS.

In principio creauit Deus celum et terram. Inquirendum summopere est in quo principio, utrum in principio temporis, an in principio, ut hoc esset initium creature eius, ex quo alia esse ceperunt. Non enim ceterna Deo semper fuerunt.


MAGISTER.

Dicamus quia in principio sibi ceterno fecit Deus celum et terram, in unigenito Filio, qui est sapientia Patris, de quo dicit Apostolus, Christum Dei uirtutem, et Dei sapientiam , et in psalmo  dicit, Omnia in sapientia fecisti , et iterum dicit Apostolus: Quia in ipso condita sunt omnia, que in celo sunt, et que in terra, uisibilia et inuisibilia .


DISCIPULUS.

Genesis principium est. In principio creauit Deus celum et terram: angeli postmodum facti sunt. Si angeli ante facti sunt, non primo omnium creauit Deus celum et terram.


MAGISTER.

Quando facta sunt simul sidera, ait Scriptura: Laudauerunt me angeli mei uoce magna. Quarta die facta sunt sidera, etiam erant angeli, neque enim die tertio neque secundo facti sunt. In his enim apparet que facta sunt. Tertia die scilicet terra ab aquis discreta est: secunda factum est firmamentum, ubi sol et luna discurrunt, et sidera. Porro primus dies ipse est angelica natura, que primo  celi nomine nuncupata est. Unde euidenter ostenditur, primum diem spiritalem factum, id est, angelicam naturam, et hoc celum quod oculis cernimus. Nam quod ait, In principio creauit Deus celum et terram, non primo omnium sicut ais, sed, In principio, id est, in Filio, imo per Filium fecit Deus omnem spiritalem corporalemque creaturam, que celi et terre nomine appellata est. Nam quod ipse sit principium, de se interrogantibus Iudeis quis esset, respondit, Principium qui et loquor uobis. Primo igitur uoluit celum et terram, uelut quamdam spiritalem corporalemque materiam dicere, et sic quemadmodum singillatim facta sunt, ordinem texere. Quod enim dixit, celum, hoc mihi dixisse uidetur aquarum abyssum, tenebrosam Ade quodammodo fluitantem uitam, nisi conuertatur ad Creatorem, et fiat lux, et contempletur Trinitatem Deum esse in Deum. Neque enim ita dicimus, ut ista materies precedat formam suam, sicut precedit  lignum arcas, et sicut precedit uox uerbum: neque enim tempore, sed origine. Igitur prima creatura lux, non ista que quarta die facta est, sed spiritalis, id est, angelica natura. Hoc tamen intelligendum quod simul creauit celum, et terram et lucem. Quia nichil interest, nisi origo tantum. Sicut homo duas parabolas cognitas simul non potest enarrare, ita et Dominus fecit, quia hoc prius enarrauit quod originem habuit, et postea quod exinde factum fuit, quamuis utrumque simul fecisset; ut quod sola origine prior est in faciendo, prior sit ex tempore enarrando. Ergo dum oportebat ut Scriptura sancta utrumque enarrasset, tam res gestas quam res enarratas, quod exinde factum est. Ratio erat ut prius enarrasset unde aliquid factum erat quam illud quod exinde factum est, propter tardiores intellectu, ut capere potuissent. Quia res corporee ex aliquo fiebant: quia nichil interest inter creationem celi, et terre, et lucis, nisi hoc tantum quod est inter uerbum et uocem.


 DISCIPULUS.

Cur non dixit, In principio fecit Deus celum et terram, sed creauit?


MAGISTER.

Propter informitatem materie.


DISCIPULUS.

Da sensum spiritalem.


MAGISTER.

Principium Christus est, sicut ipse in Euangelio ait: Principium qui et loquor uobis. In hoc igitur principio fecit Deus celum, id est, qui celestia meditantur et querunt. In ipso fecit et carnales, qui terrenum hominem necdum deposuerunt.


DISCIPULUS.

Terra autem erat inanis et uacua. Cur inanis et uacua?


 MAGISTER.

Id est, quia non erat a mari distincta, uacua, inquit, quia littoribus non erat circumdata, uel uicibus suis ornata, id est arboribus et animalibus.

Item spiritualiter.---Terra scilicet carnis nostre inanis et uacua erat, priusquam doctrine acceperit formam.


DISCIPULUS.

Quare tenebre dicuntur super faciem fuisse abyssi?


MAGISTER.

Quia non erat lux que superfunderetur; quod si esset, utique superesset. Item quia erat spissus er, carens luce diuturna. Aliter. Tenebre erant super faciem abyssi, quia delictorum cecitas, et ignorantie profunda obscuritas, corda nostra tegebat.


DISCIPULUS.

Hieronymus.---Quomodo Spiritus Dei ferebatur  super aquas, edissere.


MAGISTER.

Pro eo quod in nostris codicibus scriptum est, ferebatur, in Hebreo habet, Merahefeth, quod nos appellare possumus, incubabat, siue confouebat, in similitudinem uolucris oua calore incubantis. Ex quo intelligimus non de spiritu mundi dici, ut nonnulli arbitrantur; sed de Spiritu sancto, qui et ipse uiuificator omnium a principio dicitur. Si autem uiuificator, quasi conditor et Deus: Emittes, ait, Spiritum tuum et creabuntur.


DISCIPULUS.

Augustinus.---Spiritus Dei ferebatur super aquas: localiter ferebatur, sicut sol et sidera, an aliter?


MAGISTER.

Spiritus sanctus Deus est, qua in re non loco continetur et distenditur, nec temporum mutationibus subiacet, sed est ubique presens totus. Quomodo  sane nominauit creaturam, cui superferre diceretur Spiritus sanctus, non localiter, sed potentialiter Dominus, non ex indigentia fecit opera sua, sed ex beneficentia: neque horum indiget que fecit. Indigus quippe atque egenus amor subiicitur rebus quas diligit: ideo dictus est superferri creaturam Spiritus sanctus, quia non ex indigentia operatus est ipsam creaturam.


DISCIPULUS.

Ambrosius.---Quomodo Spiritus Dei ferebatur super aquas?


MAGISTER.

Sicut ait Apostolus: Supereminentem, inquit, scientiam caritas Christi , et alibi ait: Superexaltat autem omnem intellectum , ergo inchoatum aliquid ostendit, super quod Spiritus Dei ferre diceretur, non loco, sed omnia superante atque precellente potentia. Duo quippe sunt propter  que amat Deus creaturam suam: ut sit, et ut maneat; ut sit formata, et maneat in precepto sui conditoris. Ut esset ergo Spiritus Dei, superferebatur super aquam: ut autem maneret, uidit Deus quia bonum est, quamobrem prius res informatas, et postea Spiritum sanctum nominauit, quia omnis exiguus amor rebus quas diligit subterponitur.


DISCIPULUS.

Item in Hexameron Augustinus.---De informitate materie, ut plenius et uberius exponas, posco.


MAGISTER.

uerum et manifestum est, omne mutabile ex aliqua informitate formari, simulque et manifestissima ratio docet, nullarum naturarum materiam esse potuisse, nisi ex Deo, licet dicat Scriptura: Qui fecisti mundum ex materia informi. Non tamen informis materia formatis rebus tempore prior est, cum sit  utrumque simul concreatum, et quod factum est et unde factum est. Sicut uox materia uerborum est, uerba uero formatam uocem indicant, ita creator Deus non prior tempore fecit informem materiam, et eam postea per ordinem quarumcunque naturarum quasi secunda consideratione formauit, et non potuit non diuidere Scriptura loquendi temporibus quod Deus faciendi temporibus non diuisit: et nos cum dicimus materiam et formam, utrumque simul intelligimus, nec utrumque simul possumus enuntiare. Quod si spiritalis lux facta est, cum dixit Deus, Fiat lux, non illa uera Patri ceterna intelligenda est per quam facta sunt omnia, sed illa de qua dici potuit, Prior omnium creata est sapientia, quia per sapientiam non creatam facta est lux. Quo autem modo simul fieri potuerit, et quod illuminaretur, et ipsa illuminatio ac diuerso tempore narranda fuerunt, paulo ante diximus, cum de materia tractaremus.


 DISCIPULUS.

Augustinus.---Dixit quoque Deus, Fiat lux. In die dixit, an ante omnem diem: si in die dixit, temporaliter dixit: si temporaliter dixit, per aliquam creaturam dixit. Igitur non est prima creatura lux.


MAGISTER.

Nec in die dixit, nec temporaliter dixit; sed ante omnem profecto creaturam uerbum suum genuit. Dictio itaque Dei uerbum est. Sed diuina Scriptura paruulis congruens et quodammodo eos lactans, ut proficiant et cibum spiritalem capiant, uoluit semper per omnem creaturam [creaturarum] formationem, dictionem nuncupare: ut si, uerbi causa, requiramus quomodo facta est lux, audies: In uerbo Dei erat, ut fieret. Quomodo et cetera per ordinem si requiras, quomodo facta sunt: In uerbo Dei erant ut fierent: hinc est enim: Dixit Deus, Fiat lux. Neque enim corporalibus modis loquitur diuina natura, nec quoties  dicitur, Dixit, toties uerbum formauit. Unum enim uerbum genuit ceternum et consubstantiuum sibi, in quo omnia ineffabiliter dixit.


DISCIPULUS.

Item.---Dixit quoque Deus, Fiat lux. Lux autem hec est uisibilis, an inuisibilis?


MAGISTER.

Inuisibilis enim dicitur, quia creatio angelica est, quam oculi nostri non ualent prospicere. Ratio enim erat ut die quarto sidera in celo fabricasset, que oculi nostri potuissent prospicere.


DISCIPULUS.

Ista creatio angelica est temporalis an intemporalis?


MAGISTER.

Temporalis erat in angelis, intemporalis autem in Deo. Temporalis erat, quod dictum intelligimus ab  eterno Deo expressum per uerbum ceternum in creatura spiritali, quam iam tunc fecerat cum dictum est: In principio creauit Deus celum et terram. Sed ista locutio non tantum sine aliquo sono, sed etiam sine ullo corporali motu creature spiritalis, eius mente atque ratione quodam modo infixa, per uerbum Patris ceternum. Sed multum atque difficillimum est capere, quomodo dicitur Deo non temporaliter iubenti, neque id temporaliter audiente creatura, qui contemplatione ueritatis omnia excedit tempora: sed intellectualiter sibimet impressas cum Patri ceterna substantia, tanquam intelligibilis locutionis, ad ea que infra sunt transmittentis, ut fieret temporalis motus in rebus temporalibus, siue formandis, siue administrandis. Item: Facta est, inquit, lux: id est, creatio angelica, quia tunc ceperunt agnoscere uel intelligere creatorem suum.


DISCIPULUS.

Quare iterum non repetit. Et fecit Deus lucem,  sicut creaturas ceteras repetit quas creauit, ut in firmamento dicit: Fiat firmamentum, et iterum: Et fecit Deus firmamentum?


MAGISTER.

Necesse namque erat ut dixisset, Fecit Deus lucem: quia intellectualis creatura erat, id est, angelica. Quando autem dicit, Fiat firmamentum, uel cetera in aliis creaturis, hoc in cognitione angelica dixit, quia nec mirum est, si Deus sanctis angelis suis in prima lucis conditione ad se conuersis, prius uoluit ostendere quid erat deinceps facturus. Quando uero dicit, Et fecit Deus, id est, in propria rerum natura, iam non erat hoc opus de angelis iterum repetere, quia illi tunc, sicut diximus, conuersi fuerant ad cognoscendum creatorem suum. Cum enim eterna illa et immutabilis, que non est facta, sed genita sapientia in spiritalem atque rationalem creaturam se transfert, sicut in animas sanctas, ut illuminati lucere possint: fit in eis quedam luculenta  rationis affectio, que potest accipi facta lux, cum dixerit Deus, Fiat lux. Iam enim erat spiritalis creatio, quod celi nomine significata est, cum scriptum sit: In principio creauit Deus celum et terram. Non celi corporei, sed incorporei celi, in qua natura intelliguntur omnes sancti angeli.

Gregorius.---Tales namque creati sunt angeli, ut si uelint, in beatitudinis luce persisterent; si autem nollent, etiam labi potuissent. Unde et Satan cum sequacibus legionibus cecidit, sed post eius lapsum ita confirmati sunt angeli, qui perstiterunt, ut cadere omnino non possint. Quod bene in ipso exordio Geneseos presentis libri historica descriptione signatum est: quia creauit Deus celum, quod postmodum uocauit firmamentum. Celi ergo fuerunt, ut diximus, hi qui prius bene sunt conditi, sed postmodum firmamentum appellati sunt: quia ne omnino iam caderent, uirtutem incommutabilitatis acceperunt.

Item Gregorius.---Dixit Deus, Fiat lux et facta est  lux, et paulo post: Factum est uespere. Nequaquam uero in hac uita per exercitationem iustitie peccatum deseritur, ut in eadem iustitia inconcussa maneatur: quia et suam cordis habitaculo culpe rectitudo eliminat, ipsa tamen culpa, que repellitur, cogitationis nostre foribus assidens, ut sibi aperiatur, pulsat. Quod Moyses spiritaliter innuit, cum facta corporaliter temporum momenta narrauit: Facta est lux, atque paulo post subiiciens: Factum est uespere. Creator quippe omnium humane culpe prescius, tunc expressit in tempore quod nunc uersatur in mente. Lux quippe ad uesperum ducitur, quia nimirum lumen rectitudinis umbra sequitur tentationis. Sed quia electorum lux tentatione non exstinguitur, nequaquam nox, sed uespere facta perhibetur: quia nimirum sepe tentatio in corde rectorum lumen iustitie abscondit, sed non interimit, quia si ad pallorem trepidationis pertrahit, sed funditus non exstinguit.

 Ambrosius.---Dixit quoque Deus, Fiat lux. Id est illuminatio credulitatis appareat. Prima enim die lucem fidei dedit, quia prima est in conuersione fides. Unde et ipsum primum precepti mandatum est: Dominus Deus tuus, Deus unus est. Propter quam fidem ipse Dominus uisibiliter in mundo apparere uoluit. Iam tunc Deus iuxta prescientie sue gratiam, diuisit iustos, id est filios Dei et lucis, peccatoribus tanquam a tenebris: istos uocans diem, illos noctem. Nam quia in lucis nomine iusti appellantur, audi Apostolum: Fuistis, inquit, aliquando tenebre, nunc autem lux in Domino .


DISCIPULUS.

Augustinus.---Et uidit Deus lucem quod esset bona. Si subito uidit Deus lucem quod esset bona, an antea nesciuit, et uisio ei contulit scientiam?


MAGISTER.

Omne enim opus precedit uoluntas: nam dum  cogitamus quid operari debeamus, neque enim ignorans aliquid facit, dum cogitat qualiter fiant que facienda cogitando disposuit, et cum hoc in hominem cadere non possit, ut aliquid ignorans faciat: quanto magis in Deum, qui omnia eterno et stabili consilio suo, quomodo uoluit, fecit. Nec aliter etenim facta, et aliter facienda uidit: eo itaque modo uidit facta quo uiderat facienda.


DISCIPULUS.

Et uidit Deus lucem quod esset bona. Quare lucem tantum laudauit, et non noctem?


MAGISTER.

Id est, quia nox adhuc nec dies facte erant, sed tantum lux angelica, quia indignum erat Deo rem informem laudare, que adhuc formata non erat; sed rem illam que formata erat, laudauit, id est lucem angelicam.


DISCIPULUS.

 Augustinus.---Et diuisit lucem a tenebris. Diuisit, inquit Scriptura, lucem a tenebris: omne enim quod diuiditur, et esse potest. Sicut ergo est essentia lucis, ita essentia tenebrarum, et cur non dicit Scriptura, uidit Deus tenebras quod essent bone, sicut de luce dictum est?


MAGISTER.

Deus bona et incommutabili uoluntate creauit omnes angelos bonos, sed quia ex his quosdam per superbiam presciebat casuros, per incommutabilitatem prescientie sue diuisit inter bonos et malos. Malos igitur appellans tenebras, bonos appellans lucem: in his dicens quia boni sunt, in illis nullatenus dicens, ne peccata que erant tenebre approbare uideretur.


DISCIPULUS.

Item Alibi.---Diuisit lucem a tenebris. Quid est  lucem a tenebris diuidere?


MAGISTER.

Id est, distinctio rei formate ab informi.


DISCIPULUS.

Appellauit lucem diem, et tenebras noctem . Cur appellauit lucem diem, et tenebras noctem, que adhuc formata non erant?


MAGISTER.

Propterea enim appellauit lucem diem, quia dies circa speciem facte rei appellatus est; et tenebras noctem, quia nox ista, que nobis notissima est, facit eam esse absentiam solis super terram, quia decidente sole uocamus uesperam, inchoante mane, uocamus diem. Nox autem hic priuatio operis est, aut nox ipsa possibilitas appellata est, que inest rebus factis, unde fieri potest, etiamsi non mutentur.


 DISCIPULUS.

Factumque est uespere et mane dies unus . Quomodo hoc intelligendum est?


MAGISTER.

Quid per uesperam, nisi perfectio singulorum operum, et mane est inchoatio sequentium?


DISCIPULUS.

Augustinus.---Primum enim diem spiritalem astrues esse creaturam, et quomodo habuit uespere et mane?


MAGISTER.

Omnis namque creatura, antequam tempore suo fieret, in ipso uerbo Dei erat prius ab angelis cognoscenda, et sic suo tempore facienda. Quapropter ipsa creature cognitio in semetipsis uespera erat, in Deo autem mane, quia plus uidetur ipsa creatura in Domino, quam in seipsa uidetur creatura, plus scilicet  uidetur in arte que facta sunt, quam in seipsa que facta est. Propterea ait euangelista Ioannes: Quod factum est, in ipso uita erat . Omnia ergo que facta sunt, et uitam non habent, in ipso uerbo Dei uita sunt, in seipsa non sunt uita. Celum, terra, lapis, uitam non habent, et tamen in Domino uita sunt; uiuunt igitur in Deo sine initio, atque commutabiliter omnes rationes creaturarum. Ac per hoc plus uidentur ab angelis sanctis in uerbo Dei, ubi sunt uita, quam in seipsa, quia scientia angelorum in comparatione Dei quodammodo uesperascit. Ergo primus in cognitione firmamenti; secundus in cognitione discretionis terre ac maris; tertius in cognitione solis et lune uel stellarum; quartus in cognitione reptilium et animalium; quintus in cognitione iumentorum et ferarum, uel ipsius hominis: neque enim sextus diei unius quem intelligimus spiritalem creaturam, id est, angelicam sexies facta cognitio. Sexies fecit propter senarii numeri  perfectionem. Sed de numero et de senarii numeri perfectione, aliquid tibi ex Scripturis sanctis colligam. Libens adesto, et te totum ad audiendum prepara, unus in numeris diuidi non potest. Ab ipso enim surgit omnis numerus. Ergo diuidi possunt, si pars eius unus est. Igitur diuisio duorum in unum, diuisio trium in unum, quid aliud hic numerus ostendit, nisi Trinitatem que Deus est, quia quamuis tres sint persone, in una creduntur unitate natura. Quaternarius duas partes habet. Nam quarta eius unum est, media eius duo. Unum uidelicet et duo, tria sunt. Ecce partes suas, nec ultra excrescit, nec complet, et ideo imperfectus est numerus. Quinarius non habet nisi unum, quod est quinta. Senarius igitur numerus perfectus est; quia partibus suis completur. Habet enim unum, quod est sexta; duo, quod est tertia; tria, quod est media; unum ergo, duo et tria, sex faciunt. Ideo propter huius numeri perfectionem sex diebus operatus est omnem creaturam. Tres he partes senarii numeri, demonstrant  nobis, Trinitatem Deum in trinitate numeri, et mensure et ponderis fecisse omnem creaturam. Plurimum ualere senarii numeri perfectionem in Scripturis sanctis frequenter reperimus, presertim in morte Domini simplam, et in resurrectione eius simplam. Mors itaque Domini nostri Iesu Christi, non fuit in anima, sed in carne sola; mors uero nostra non solum in carne, sed etiam in anima. In anima, propter peccatum; in carne uero propter penam peccati. Ille uero, quia peccatum non habuit, in anima non est mortuus, nisi tantum in carne. Et hoc propter similitudinem carnis peccati, quod de Adam traxerat. Igitur simpla eius mors fuit duplex, et simplex resurrectio. Resurrectio profuit, duplex est mors carnis eius, et resurrectio eius: mors anime nostre, et resurrectio eius. Duas mortes nostras, et duas resurrectiones nostras. Due et due, quatuor sunt: una morte Domini, et una resurrectione eius; adde et quatuor nostras, sex faciunt.  Igitur simplum Domini et duplum nostrum tres sunt, et tres partes habent. Secundum quod supra diximus senarius numerus. Nam et triginta sex hore, quibus Dominus fuit in inferno, huic simplo et duplo congruunt, duodecim igitur fuerunt diurne, et uiginti quatuor nocturne; igitur uiginti quatuor ad duplam mortem nostram coniiciunt, et ille duodecim hore ad mortem Domini simplam. Reuera enim et natiuitas eius senarium numerum habet: quadraginta sex annis edificatum est templum.


DISCIPULUS.

Astruunt Iudei in Euangelio, quod intelligitur de corpore Domini: quadraginta sex anni pro diebus positi sunt. Quadraginta sex diebus dicunt infantem formari in utero, et subinde usque in diem parturitionis augmentari. Quadragies quippe seni fiunt CCLXXuI, qui faciunt menses nouem, et dies decem. Computa ergo ab octauo Kal. April. quando passus  est Dominus, tunc etiam creditur fuisse conceptus, usque in diem octauum Kalend. Ian., et reperies dies CCLXXuI, qui constant per senarium numerum. Quid de illa muliere in Euangelio, quam octodecim annis cruciauerat Satanas, quam sanauit Dominus: dicimus, quia et ipsi anni senarium numerum habent, ter igitur seni octodecim. Illa igitur mulier intelligitur genus humanum, quam in sexta etate seculi, a diaboli captiuitate liberauit. Prima etas ab Adam usque ad Ne; secunda a Ne usque ad Abraham; tertia ab Abraham usque ad Dauid; quarta a Dauid usque ad transmigrationem Babylonis; quinta a transmigratione Babylonis usque ad Ioannem Baptistam, et aduentum Domini Saluatoris; sexta, que nunc agitur, donec excelsus ueniat ad iudicium. Sexto igitur seculo reformatur genus humanum ad imaginem Dei. Profecto enim anni octodecim non solum sex etates, sed etiam tria tempora euidenter demonstrant: unum scilicet ante legem, alterum sub  lege, tertium sub gratia. Igitur et ipse annus senario numero continetur; habet enim dies trecentos sexaginta quinque et quadrans. Sexies quippe sexageni, trecenti. Remanent profecto dies quinque et quadrans. Quinque dies sexti mensis, et tamen si illud quadram pro die ponas, aperte totum sex faciunt. Ecce quantum me Dominus adiuuare dignatus est, de senarii numeri perfectione etsi non quantum uolui, tamen quantum potui reddidi rationem.



Incipit de die secunda disputatio.

Dixit quoque Deus: Fiat firmamentum in medio aquarum, et diuidat aquas ab aquis .

Augustinus.---Ordo elementorum et pondus non sinit ut sit aquarum substantia super celos; aqua enim cedit terre, et er cedit aque, et ignis cedit eri. Nullo modo enim potest esse, ut secundum elementum, quod est aqua, sit super quartum, quod est ignis, et quomodo dictum est: Fiat firmamentum  in medio aquarum, et diuidat aquas ab aquis .


MAGISTER.

Quomodo aut quales libri sint, aque ille, quas Scriptura dicit super celos esse, esse eas ibidem minime dubitemus. Sicut enim iste nubes que utique sunt feruntur super erem, ita fieri posse arbitror ut aque tenues atque subtiles ferantur super celum. Nam ex hoc pondere elementorum multi philosophorum, resurrectionem carnis illudentes, non posse fieri inquiunt ut homo qui utique ex terra factus est sit in celo. Sed hos ueritas conuincit, que facit multa animalia terrena uolitare in erem, et ignem, quod est utique quartum elementum, esse in terra. Ergo Dei potentia, que hec facere approbatur, facit ut homo et aqua sint super celum. Sed talibus aduersariorum disputationibus quidam cedens laudabiliter conatus est demonstrare aquas super celos, ut ex ipsis uisibilibus conspicuisque naturis assereret Scripture fidem: et prius quidem quod  facillimum fuit, ostendit, et hunc erem celum appellari, propter quod dicimus serenum uel nubilum celum, uel quod uocantur uolatilia celi. Cum ergo probasset hunc erem celum dici, nulla alia causa etiam firmamentum appellatum uoluit existimari, nisi quia interuallum eius diuidet inter uapores aquarum, et istas aquas, que corpulentius in terris fluitant. Ergo ex ere qui est inter uapores humidos, unde superiora nubila conglobantur, et maria subterfusa, ostendere ille uoluit esse celum inter aquam et aquam, quanquam possit uideri non impedire propria pondera elementorum, quomodo etiam super illud sublime celum possint esse aque per illas minutias, per aquas etiam super hoc spatium eris esse potuerunt. Ipsi quippe subtilissima ratione persuadent nullum esse quodlibet exiguum corpusculum, in quo diuisio finiatur; ac per hoc si potest aqua, sicut uidemus, ad tantas guttarum minutias peruenire, ut super istum erem uaporaliter ferantur, cur  non possit et super illud leuius celum minutioribus guttis et leuioribus imminere uaporibus. Quidam etiam nostri illos de ipsorum siderum qualitatibus et meatibus conuincere moliuntur, idem namque asserunt stellam, quam Saturni appellant, esse frigidissimam, eamque per annos triginta signiferum peragere circulum. Queritur igitur ab eis unde ista stella sit frigida, que tanto ardentior esse deberet, quanto sublimior e celo rapitur. Nam procul dubio cum rotunda moles circulari motu agitur, interiora eius tardius eunt, exteriora celerius; que autem celerius, utique feruentius. Proinde memorata stella magis debuit calida esse quam frigida. Nimirum ergo eam frigidam facit aquarum super celum constitutarum illi uicinitas. Queri etiam solet que forma et figura celi esse credenda sit, utrum celum, sicut sphera undique concludat terram in media mundi mole libratam, an eam eximia parte desuper uelut discus cooperiat. Sed ait aliquis: Quomodo non est  contrarium his qui figuram sphere celo tribuunt, quod scriptum est in litteris nostris: Qui extendit celum sicut pellem . Cui responderi potest, quod pellis non solum in planum, uerum etiam in rotundum sinum extenditur: nam et uter et uesica pellis est.

Ambrosius.---De motu etiam celi nonnulli fratres questionem mouent, utrum stet, an moueatur. Quia si mouetur, inquiunt, quomodo firmamentum hinc nouerint nomen firmamenti non cogere, ut stare celum putetur. Firmamentum enim non propter stationem, sed propter firmitatem, aut propter intransgressibilem terminum superiorum atque inferiorum aquarum uocatum intelligere licet. Hoc tamen intelligendum, quod sidera circumeunt, celum autem firmum stat, ut peta:

Nam celi in euum suum incontaminata materies.
Naturam tamen aquarum illic iam non uaporali tenuitate, sed glaciali soliditate pendere estimamus,  propter siderum naturas mitigandas, ne creaturas Dei subterpositas nimio ardore concrement. Dicimus ergo de ipsis aquis quod conglobate minime gutte in unum, et faciunt collectionem unam, et propter grauitatem ponderis non eas suffert er sustinere, sed eius ponderis ad imum diffundendo dat locum, hec est pluuia. Ergo er, qui est inter uapores humidos, unde desuper nubila globantur, et maria subterfusa uolunt intelligere, celum esse inter aquam et aquam; secundum uero celum, quod per spiritum cernimus, unde animalibus plenis discus ille ad Petrum missus, in extasi mentis descendit; tertium uero celum, quod mente cognoscimus, ita secretum atque remotum, uel omnino mundatum, uel carnis sensibus abreptum, ut ea que in illo celo sunt, ipsam Dei substantiam, uerbum per quod facta omnia sunt , in caritate Spiritus sancti ineffabiliter uidere ualeant.

Isidorus---Tandem insanire desinant heretici,  atque confusi agnoscant quia qui cuncta potuit creare ex nichilo, potuit et illam aquarum naturam glaciali soliditate stabilire in celo; nam cum et ipsi dicant uolui orbem stellis ardentibus refulgentem, nonne diuina Prouidentia necessario prospexit ut intra orbem celi, et supra orbem redundaret aqua, que illa feruentia saxis incendia temperaret. Item: Secunda, inquit, die disposuit Deus firmamentum, id est, solidamentum sanctarum Scripturarum; firmamentum enim in Ecclesia Scripture diuine intelliguntur, quia celum plicabitur sicut liber. Discreuitque super hoc firmamento aquas, id est, celestes populos angelorum, qui non opus habent hoc suscipere firmamentum, ut legentes audiant uerbum Dei. uident enim semper eum, et diligunt. Sed superposuit ipsum firmamentum legis sue super inferiorum populorum infirmitatem, ut ubi suscipientes cognoscant, qualiter discernant inter carnalia et spiritalia quasi inter aquas superiores et inferiores.

 Factumque est uespere et mane dies secundus. De tertia oritur questio.


DISCIPULUS.

Dixit uero Deus: Congregentur aque, que sub celo sunt, in locum unum, et appareat arida.

Augustinus.---Hinc oritur questio: Si totam terram aqua tegebat, non erat locus ubi aque congregarentur, dum totam terram tegebat aqua. Et quomodo Scriptura dicit: Congregentur aque que sub celo sunt, in locum unum, et appareat arida.


MAGISTER.

Totam terram tegebat aqua, sicut rarissima nebula, que postea in unum redacta atque collecta est, ut possit terre species apparere, quanquam et terra longe lateque subsidens, potuit concauas partes prebere, que confluentes aquas susciperent, ut arida appareret.

Ambrosius.---Breuiter tamen admonemus, ut  quem forte non mouet querere, quando species aquarum terrarumque creata sit, accipiat isto die non esse factum, nisi ut secernerentur hec duo. Nam illud quod dictum est ante dierum enumerationem: Terra erat inuisibilis et incomposita, cum commendaret Scriptura cuiusmodi terram fecerat Deus, quia predixerat: In principio creauit Deus celum et terram . Nihil aliud his uerbis intelligendum est, quam materie corporalis informitatem insinuare uoluisse; si tamen tardo intellectui non subrepat, ut materiam et speciem, quia uerbis Scriptura separat, conetur hec duo etiam tempore separare.


DISCIPULUS.

Item ubi supra.---Congregentur aque que sub celo sunt, in locum unum, et appareat arida . Quid est ergo quod non ait: Fiat arida uisibilis, uel aqua congregata?


 MAGISTER.

Quia propinquiora sunt eidem informitati, quam celestia corpora, aut de his per enumerationem dierum infirma rerum condiuntur; ideo noluit inferri, ut similiter cum superioribus fieri impetraret.

Unde supra spiritaliter.---Tertia, inquit, die colligit in unum aquas inferiores salsas , hoc est, homines infideles, qui cupiditatum tempestate, et tentationum carnalium fluctibus quatiuntur, et in seipsis quasi amaritudo includuntur. Segregauitque ab eis aridam populum, scilicet fontem uite sitientem, obfixitque dehinc superborum limites, et cercuit eos, ne turbulentis iniquitatum suarum fluctibus aridam, id est, animam scientem Deum conturbent, liceatque ei germinare bonorum operum secundum genus suum, diligens proximum in subsidiis necessitatum carnalium, habens in se semen secundum similitudinem, ut ex sua infirmitate compatiantur ad subueniendum indigentibus. Producens et lignum  forti robore, et fructiferum , id est, beneficium ad eripiendum eum qui iniuriam patitur de manu potentis, prebendo protectionis umbraculum ualido robore iusti iudicii. Sequitur:

uocauitque Deus aridam terram, congregationesque aquarum appellauit maria .

Hieronymus in libro Questionum Hebraicarum.---Notandum quod omnis congregatio aquarum, siue salse sint, siue dulces, iuxta idioma lingue Hebraice maria nuncupentur. Frustra igitur Porphyrius miraculum eo quod Dominus super mare ambulauerit pro lacu Genesareth mare appellasse calumniatur, cum omnis lacus, et aquarum congregatio maria nuncupentur. Sequitur:

Et uidit Deus lucem quod esset bona, et ait: Germinet terra herbam uirentem, usque, Et factum est ita. Et protulit terra herbam uirentem et facientem semen iuxta genus suum .

Gregorius.---Quid hoc loco per herbam, nisi  bona operatio ponitur, licet in conditione mundi ita historice factum teneamus, terram tamen Ecclesiam figurasse non inconuenienter accipimus, que in eo germinauit herbam uirentem, in quo ad uerbum Dei fecunda misericordia opera protulit. Sequitur:

Lignumque faciens fructum iuxta genus suum, et habens unumquodque sementem secundum speciem suam.

Gregorius.---Lignum speciem suam semen producit, cum mens nostra ex se considerationem in alterum colligit, et recti operis germen parit, hinc quidam sapiens dicit: Quod tibi non uis fieri, alteri ne feceris . Hinc in Euangelio dicitur: Quecunque uultis ut faciant uobis homines, et uos eadem facite illis , ac si aperte diceret: Speciem uestram in alterum respicite, atque ex uobismetipsis cognoscite, quid uos oporteat aliis exhibere; et sicut superius diximus terram significare Ecclesiam,  que et uerbi nos pabulo reficit, et patrocinii umbraculo custodit, que et loquendo pascit, et opitulando protegit, ut non solum herbam refectionis proferat, sed etiam cum fructu operis arborem protectionis.


DISCIPULUS.

Augustinus.---Cum Deus dixerit: Germinet terra herbam uirentem, et afferentem semen et ligna fructifera , ligna infructuosa uel spinas et tribulos quando fecit?


MAGISTER.

Simul omnia Deus fecit dicente Scriptura: Qui uiuit in eternum, creauit omnia simul . Nullatenus igitur dicenda sunt infructuosa ligna, que aliquo modo hominibus afferunt adiumenta, quia et reuera si non inuenimus in iis aliquid ad edendum, inuenimus aliquid ad medicamentum, inuenimus ad adiutorium. Nam quante sint in iis utilitates, ipse  considera: fructifera ligna a fruendo dicta sunt, et ab omni ligno possumus habere adiutorium. Iure nullum lignum dicimus infructuosum. Tribulos uero et spinas, quamuis post peccatum hominis nascantur ad laborem, dicente Scriptura: Spinas et tribulos pariet tibi ; tamen non est dicendum tunc ea oboriri ex terra, quia iam erant utique ad pastus pecorum ac uolatilium facta, non ad augendam hominis penam producta.

uiditque Deus quod esset bonum, et factum est uespere et mane dies tertius.

Quoties tibi hoc uerbum occurrerit, memento sententie primi diei, quam posuimus, ita si sic subito uidit Deus lucem, quod esset bona, etc. .



Incipit de die quarta.


DISCIPULUS.

Dixit etiam Deus: Fiant luminaria in firmamento celi, et diuidant diem ac noctem, et sint in signa et tempora  et dies et annos, ut luceant in firmamento celi, et illuminent terram, non antea tempora fuerunt .


MAGISTER.

In Hexamero.---Quis non uideat quam obscure positum sit quarto die cepisse tempora, quasi superius triduum sine tempore preterire potuerit, qui sue tamen creationis tempus habuerunt, siderum tamen distinctione illud triduum non habuerunt. Qualis etiam luna facta sit, utrum prima an plena, multi loquacissime inquirunt; sed plane dicam, siue primam siue plenam lunam Deus fecerit, fecisse perfectam. Omnes autem res, quidquid progressu naturali per tempora congrua quodammodo prodit atque explicat, etiam ante continebat occultum, et si non specie uel mole corporis, ui tamen et ratione nature: nisi forte arbor, que per hiemem est pomis uacua foliisque nuda est, tunc imperfecta dicenda est. Nonnulli etiam multas stellas uel equales soli, uel etiam  maiores audent dicere; sed longius positas paruas uideri, et si ita est, cur istas per signa circumeuntes amplius uenerantur, cur eas signorum dominas esse perhibent? Etenim si regradationes illas siderum, uel fortasse tarditates nouo sole fieri quisque contendat, sed aliis occultioribus causis soli tantum istos in suis deliramentis, quibus uim factorum a ueritate deuii suspicantur, precipuam tribuere potestatem, ex libris eorum certe manifestum est. Quia uero terrenis et corporalibus illa corpora non ad ea que ipsi tractant potentiora sunt, uel hinc aliquando cognoscant, quia cum multa corpora diuersorum generum uel animantium uel herbarum et arbustorum uno simul puncto temporis seminentur, unoque puncto temporis innumerabilia multa nascantur, non tantum diuersis, sed etiam iisdem terrarum locis, tante sunt uarietates in progressibus, in actibus et passionibus eorum, ut uere isti, sicut dicitur, perdant sidera, si ista considerent. Fatendum ergo est,  quando ab eis uera dicuntur, instinctu quodam occultissimo dici, quem nescientes humane mentes patiuntur. Quod cum ad decipiendos homines sit, spirituum seductorum operatio est, quibus quedam uera de temporalibus rebus nosse permittitur partes subtilioris sensus acumine. Quia corporibus subtilioribus uigent partim experientia callidiore, propter tam magnam longitudinem uite, partim sanctis angelis, quod ipsi ab omnipotente Deo discunt etiam iussu eius sibi reuelantibus, qui merita humana occultissime iustitie sinceritate distribuit, aliquando autem idem nefandi spiritus, etiam que ipsi facturi sunt uelut diuinando predicunt.


DISCIPULUS

Sequitur: Fecit quoque Deus duo magna luminaria: luminare maius, ut preesset diei; et luminare minus, ut preesset nocti; et stellas, et posuit eas in firmamento celi, ut lucerent super terram, et preessent diei ac nocti et diuiderent lucem ac tenebras .

 Quomodo ista secundum sensum spiritualem intelligenda sunt, queso ut dicas?


MAGISTER.

Isidorus.---Quarta namque die emicuerunt luminaria firmamento legis infixa, id est, euangeliste, doctores Scripturarum sanctarum, disputando coherentes, et omnibus inferioribus lumen sapientie demonstrantes. Prodiit etiam simul et ceterorum micantium siderum turba, id est, diuersarum uirtutum in Ecclesia numerositas, que in huius uite obscuritate tanquam in nocte refulgentes diuidant in hoc firmamento Scripture sensibilia et intelligibilia, quasi inter lucem perfectorum, et tenebras paruulorum. Et sunt in signis uirtutum et miraculorum, sunt etiam in tempora et dies et annos, quia predicatores propriis temporibus uiuunt et transeunt, uerbum autem Domini stabit in eternum .


DISCIPULUS.

 Cur primo terra germinauerit, deinde facta sint luminaria?


MAGISTER.

Quia post opera bona uenit illuminatio lucis, ad contemplandam speciem diuine uirtutis.


DISCIPULUS.

Et uidit Deus quod esset bonum, et factum est uespere et mane dies quartus . Cur uespere uel mane nominauit, de nocte autem nichil indicauit?


MAGISTER.

Quid ergo aliud noctem dicamus, nisi absentiam lucis, que inter uesperam et mane restare uidebatur? an quia prima lux angelicam significationem creationemque contemplando creatorem suum, cum concordissima caritate sine cecitatis ignorantia Creatorem in perpetuum laudare non cessant? Sed tamen  initio operis et fine lucide cognouerunt, quod uespere et mane uocatur.



Incipit de die quinta

Dixit etiam Deus: Producant aque reptite, anime uiuentis et uolatile super terram sub firmamento celi .


DISCIPULUS.

Quid ergo est quod prius ornauit aquas de reptilibus antequam terram de animalibus?


MAGISTER.

Ambrosius in Hexameron.---Ratio namque erat ut que prius uisibilis apparuit, prius etiam ornatum suum reciperet; aut quia in principio celum recepit ornamentum suum, id est, de angelis, quando creati fuerunt. Similiter autem et terra, quando eam de herbis uel de arboribus uestiuit, ratio enim erat ut aque reciperent ornamentum suum de reptilibus, uel er de uolatilibus.


 DISCIPULUS.

Quid est enim quod sepe legimus de creatura celi et terre et maris similiter, quando creati sunt, uel quomodo, de ere autem nichil indicauit?


MAGISTER.

Non enim arbitrandum ut ullum elementum in hac Scriptura pretermisisset, nisi quia consuetudo est diuine Scripture celum et terram totum mundum appellari; et ideo estimandum est erem ad celum et terram pertinere, et quidquid est humidum, uel uaporaliter extensum, hoc ad terram pertinet; quidquid uero tranquillum et quietum est, ad celum pertinere dicitur. Et quod ita sit er aque similis, et ex eis halationibus pinguescere probatur, ita ut spiritum procelle faciat id nebulam, ether namque celo in quo sunt luminaria ita uicinus est, ut et ipse celi nomen accipiat. Nam cum dicitur in Psalmo, Laudate eum celi celorum , satis apparet hunc erem non solum celum, sed etiam  celos dici, sicut dicuntur et terre, cum una sit. Nos etiam erios celos quondam periisse diluuio, in quadam earum que canonice nuncupantur Epistola legimus: quod nescio quemadmodum possit intelligi, nisi in aquarum naturam pinguioris huius eris qualitate conuersam. Oportebat ergo ut in creandis habitatoribus inferiores huius mundi partes, que sepe terre nomine tota commemoratur, prius producerentur ex aquis animalia. Postea uero de terra, et quod ita, ut iam supra diximus, sit er aque similis, ut ex eius halationibus pinguescere probetur. Nam per hoc non scriptum est: Producant aque reptilia animarum uiuarum, et producat er uolatilia uolantia super terram, sed utrumque hoc animantium genus ex aquis productum esse narratur. Quidquid ergo aquarum siue labitur, undosum et fluidum est, siue uaporaliter tenuatum atque suspensum, ut illud reptilibus, hoc uolatilibus appareat distributum, utrumque tamen humide nature deputatur. Et ideo  sunt qui subtilissima consideratione quinque istos corporis sensus, secundum quatuor usitata elementa distinguunt, ut oculos ad ignem, aures ad erem purum dicant pertinere, olfactum autem ad erem humidum, gustum uero ad corpulentos humores, tactum ad elementum terrenum, ac per hoc elementa omnia in omnibus esse, sed unumquodque eorum ex eo quod amplius habet accepisse uocatum. Ideo autem caloris priuatione, cum corpus nimie frigescit, obtundi sensum, quia motus pigrescit, qui ex calore inest corpori, dum ignis erem, et er humida, et humor terrena queque afficit, subtilioribus, scilicet, crassiora penetrantibus. Quanto autem quidquid subtilius est, in natura corporali, tanto est uicinius nature spiritali; anima tamen, cui sentiendi uis inest, cum corporea non sit, per subtilius corpus agitat uigorem sentiendi. In hoc itaque motum in omnibus sensibus per subtilitatem ignis, sed non in omnibus ad idem peruenit. In uisu enim peruenit represso  calore usque ad eius lucem, in auditu usque ad liquidiorem erem, in olfactu transit erem purum, et peruenit ad humidam exhalationem, unde crassior hec aura subsistit; in gustatu et hanc transit et peruenit usque ad humorem corpulentiorem. Quo etiam penetrato atque traiecto, cum ad terrenam grauitatem peruenit, tangendi ultimum sensum agit. Non ergo ignorabat naturas elementorum, qui prius celestia luminaria, deinde aquarum animantia, terrarum autem postrema narrauit, non quod erem pretermiserit, sed quia puriorem partem eius celo, pinguiorem uero terris nuncupauit. Quod enim et tactu aquas uentosque sentimus, hoc est, quod terre soli dum omnibus admiscetur elementis. In celo ergo uolant aues, sed isto quod psalmus et terre nomine includit, non tamen in firmamento, sed secundum firmamentum. Nec ignoro quosdam philosophos sua cuiusque elementi distribuisse animalia, ut terrena esse dicerent, non tantum que in terra repunt, atque  gradiuntur, sed aues etiam quod et ipsa in terra requiescunt, uolando fatigate; eria uero animalia demones esse, celestia deos, quorum quidem nos partim luminaria, partim angelos dicimus; aquis tamen pisces, et sui generis belluas tribuant, ut nullum elementum suis animalibus uacet. Distribuuntur enim elementa duo ad patiendum, humor et humus; ad faciendum autem alia duo, er et ignis; er namque a confinio luminosi celi usque ad aquarum fluida et nuda terrarum peruenit; non tamen totum spatium eius exhalationes humide infuscant, sed usque ad eum finem, unde incipit iam terra nominari, sicut in psalmo: Laudate Dominum de terra , superior uero pars eris propter puram tranquillitatem, celo cui colliniatur, communi pace coniungitur, et eius uocabulo connuncupatur. In qua fortassis parte si fuerint ante transgressionem suam transgressores angeli cum principe suo nunc diabolo, tunc archangelo, nam nulli nostri non eos putant  celestes uel supercelestes angelos fuisse, non mirum si post peccatum in istam sunt detrusi caliginem, ubi tamen et er sit, et humore tenui contexatur, qui commotos uentos, et uehementius concitatos etiam ignes et contractos nubila, et conspissatos pluuia, et congelantibus nubibus niuem et turbulentius congelantibus densioribus nubibus grandinem, et distentus serenum facit occultis imperiis et opere Dei, a summis ad infima uniuersa que creauit administrantis. Sed, ut iam diximus, er ex aqua fit: in ere enim uolatilia celi consistunt, unde aues celi nominamus et demones habitare in ere dicuntur; et propterea eos suffert er sustinere, quia eria imagine utuntur, et exinde impugnant humanum genus, quia statim quando creati fuerunt, de conspectu Dei proiecti sunt, unde Saluator in Euangelio ait: uidi Satan sicut fulgur cadentem de celo . Ubi iuste queritur quomodo cadere dicitur, si non stetit. Sed sciendum quia non perseuerauit in consortio sanctorum angelorum, sed statim quam  cito se ipsum aspexit in claritate Dei, erexit se in superbiam, et dixit: Ascendam in celum, et super astra celi exaltabo solium meum, sedebo in monte Testamenti, in lateribus Aquilonis. Ascendam super altitudinem celi nubium, similis ero Altissimo , et statim proiectus est de altitudine celi in erem cum omnibus satellitibus suis, quia non perstiterunt in diuino amore, sicut illi qui firmati sunt, ut si uelint peccare non possint, quia ipsi in principio proprium arbitrium habuerunt, sicut genus humanum uidetur habere. Illi autem de proprio arbitrio lapsi sententiam Dei acceperunt, ut si uelint reparari, non possint. Alterum dixit Dominus: Ille ab initio homicida fuit, et in ueritate non stetit .


DISCIPULUS.

Cur homicida?


MAGISTER.

Quia primum Adam iugulauit in paradiso, quando  poma edere suasit, et de immortalitate factus est mortalis, et propterea humanum genus usque ad aduentum Saluatoris iugulauit.


DISCIPULUS.

Quomodo in ueritate non stetit?


MAGISTER.

Quia non meruit accipere quod ei promissum fuerat, ut cum creatore suo in perpetuum cum reliquis angelis permansisset; sed proiectus est in terram cum suis, ubi sine dubio penam patiuntur, quia in ere ignis sidereus eis dominatur, et sibi pro genere suo quasi quidam carcer deputatus est, quousque ueniat tempus diei iudicii, ut in ignem mittantur eternum. Sequitur:

Creauit Deus cete grandia, et omnem animam uiuentem atque mutabilem, quam produxerant aque in species suas, et omne uolatile iuxta genus suum .


 DISCIPULUS.

Nosse cupio quando minimi pisces, uel animalia, siue uermiculi, quos Scriptura non meminit, creati fuerunt. Et dum ratio inquirenda est, ab elephanto maximo usque ad uermiculum minimum, unde ueniant, dum Scriptura hic nichil indicauit?


MAGISTER.

Intelligendum enim est quod quando Deus separauit aquas ab aquis, tunc minima animalia que de aquis efficiuntur in ipsis aquis natura illorum consistebat, et illi uermes qui in corporibus mortuorum sunt in ipsis corporibus eorum habent uigorem nascendi; et pisces de aquis procreantur, dum dicit: Producant aque reptile anime uiuentis .


DISCIPULUS.

Si aqua tegebat terram, an terra aquam, queso ut dicas?


 MAGISTER.

Aqua tegebat terram, quia si aliqua pars terre elapsa fuerit super aquam, statim erupta esset aqua, et in locum suum terra reuertitur.


DISCIPULUS.

Quomodo in psalmo dicit: Quia ipse super maria fundauit eam et super flumina preparauit eam , si aqua terram tegebat?


MAGISTER.

De altiori terra hoc dicit, ubi montes esse uidentur, aut de insulis illud dictum est, ubi terra altior est quam aqua; sed magis hoc secundum sensum intelligendum est, quia simplices in Ecclesia super prudentes fundati sunt: uiue itaque aque dicuntur illi, quia sustentant eos quos inferiores uel infirmiores se esse conspiciunt, quia quantum est inter lunam et sidera celi, tantum est inter sanctam rusticitatem et sanctam simplicitatem. Sequitur:

 Benedixit eis dicens: Crescite et multiplicamini, et replete aquas maris .


DISCIPULUS.

Quare ista animalia benedictionem accipere meruerunt, sicut homo?


MAGISTER.

Idem intelligamus istam benedictionem in ceteris animalibus permanere, auesque multiplicentur super terram. Et factum est uespere et mane dies quintus 



Questiones de die sexta.

Dixit quoque Deus: Producat terra animam uiuentem in genere suo, iumenta et reptilia et bestias terre secundum species suas. Factumque est ita .


DISCIPULUS.

Ambrosius.---Querendum nobis est si ista animalia uenenosa in principio quando creata sunt uenenum habuerunt sicut nunc?


 MAGISTER.

Hoc procul dubio sciendum, quia sicut tunc creata fuerunt, ita permanent; sed tamen in principio nocendi non habuerunt potestatem, sicut probare possumus de serpentibus, quando uipera inuasit manum Pauli, et nichil ei nocuit, quia potestatem habuit inuadendi, nocendi autem non habuit potestatem. Similiter de bestiis, quando Daniel missus fuit in lacum leonum, tunc leones illi nichil nocuerunt, aut propterea ista animalia uenenosa creata fuerunt ad terrendum hominem, quem Deus presciebat peccantem, ut intelligeret penas infernales, quia alibi dicit: uermes eorum non moriuntur, et ignis eorum nou exstinguetur. Quamobrem bestie inter semetipsos nocent, dum de originali peccato non habent unde eis uindicta tribuatur.



De Creatione Hominis.


DISCIPULUS.

 Ambrosius.---Et uidit Deus quod esset bonum, et ait: Faciamus hominem ad imaginem, et similitudinem nostram, et fecit Deus hominem ad imaginem Dei . Hoc primum breuiter discimus, non indifferenter accipiendum quod in aliis operibus dicitur: dixit Deus, Fiat, hic autem dixit Deus: Faciamus.


MAGISTER.

Ad insinuandum, ut ita dicam, pluralitatem personarum, propter Patrem et Filium et Spiritum sanctum, quam tamen Deitatis unitatem intelligendam statim admonuit dicens: Et fecit Deus hominem ad imaginem Dei , quod ita dictum est, tanquam diceret: Fecit Deus hominem ad imaginem suam. Hic etiam illud non est pretereundum, quia cum dixisset: Ad imaginem nostram, statim subiunxit: Et habeat potestatem piscium maris et ceterorum animalium rationis expertium, ut uidelicet intelligamus hominem in eo ad imaginem Dei factum, in quo irrationabilibus  animalibus antecellit. Id autem est ipsa ratio exorta, uel mens, uel intelligentia. Licet enim subtilissime disseratur ipsam mentem hominis, in qua factus est homo ad imaginem Dei, quamdam scilicet rationalem uitam distribui in eterne contemplationis ueritatem, et in rerum temporalium administrationem, atque ita fieri quasi masculum et feminam illa parte consulente, illa obtemperante: in hac tamen non recte dicitur imago Dei, nisi illud quod inheret contemplande incommutabili ueritati, in cuius rei figura Paulus apostolus uirum tantum dicit imaginem et gloriam Dei.

Isidorus.---Et fecit Deus hominem ad imaginem suam , id est, ad eternitatem et immortalitatem; ad similitudinem uero ut intellectum mentis habuisset, non ut animalia que nesciunt discernere inter bonum et malum.


DISCIPULUS

Augustinus.---Quid sibi uult intelligi, quod legitur  in Genesi: Faciamus hominem ad imaginem et similitudinem nostram ?


MAGISTER.

In mente scilicet, id est, in ratione et intelligentia, ipsa itaque mens, dum cogitat ea que eterna sunt, imago Dei dicenda est: cogitando eterna, uir est, sicut dicit apostolus Paulus: uir non debet uelare caput suum, cum sit imago gloria Dei , id est, quantumcunque se extenderit in id quod eternum est. Tanto magis inde formatur ad imaginem Dei, et ideo non est cohibenda ut se inde contineat ac temperet; quando uero ea agit uel cogitat que sunt temporalia, mulier appellatur, tunc non est dicenda imago Dei, et propterea debet uelare caput suum, ne nimium sit ad inferiora progressio, ne cum licita agat, illicita concupiscat.

Et creauit Dominus Deus hominem ad imaginem suam, ad imaginem Dei creauit illum, masculum et feminam creauit eos .


 DISCIPULUS.

Quid est enim quod feminam dicit creare cum masculo, que adhuc formata non erat?


MAGISTER.

Quia de Adam processura erat. Sic etenim in semente arboris multa occultantur. Primo igitur in radice figitur, deinde in qualitate arboris, postea in effusione ramorum, et exinde in uiriditate foliorum, et cetera. Ita et femina in corpore Ade latebat, quia de costa eius fabricata fuit. Sequitur:

Et benedixit eis dicens: Crescite et multiplicamini et replete terram; et subiicite eam et dominamini piscibus maris, et uolatilibus celi, et uniuersis animantibus que mouentur in terra .


DISCIPULUS.

Quare homo istam benedictionem accipere meruit?


MAGISTER.

 Ne inculpari uideretur in procreandis filiis, ut declararet nullum exinde peccatum habere, si legitime nuberent.


DISCIPULUS.

Si ergo Adam talis est creatus, ut immortalis permaneret, cur eis dicitur: Crescite et multiplicamini?


MAGISTER.

Hoc namque intelligendum, quia non secundum concupiscentiam carnis, neque ulla mala uoluntate debuerunt filios procreare; nec sicut nunc in dolore pariunt filios, sed sicut quisque imperat membra sua aliquid exercere, uel manum in operando, uel pedem in ambulando, ita et illi debuerunt in paradiso fetus procreare.


DISCIPULUS.

Si autem sic debuerunt procreare fetus, quid est  quod in paradiso, antequam proiecti fuissent, non coierunt simul ut filios procrearent?


MAGISTER.

Quia mox creata mulier transgressa est, et de alta immortalitate in ima profundi proiecta est.


DISCIPULUS.

Quomodo igitur corpora illorum mutari debuerant, si illi immortales permanerent?


MAGISTER.

Id intelligendum, quia si non peccassent, mori omnino non potuissent; sed corpora illorum sine mortalitate, postquam numerus ille impletus fuisset, iuxta numerum angelorum in melius commutari debuerunt.


DISCIPULUS.

Augustinus.---Primus homo mortalis factus est an immortalis?


 MAGISTER.

Mortalis secundum alia, et immortalis secundum alia. Tale ergo corpus habebat primus homo, quale et nos, sed sine peccato. Non enim habebat legem in membris suis repugnantem legi mentis sue , quod utique meruit post preuaricationem. Igitur animale corpus habuit Adam, sed ut non senesceret nec deficeret per illius ligni uirtutem, quo sustentabatur, quod in paradiso uite nomen acceperat. Quapropter si Dei preceptum seruasset, obedientie merito in illud corpus spiritale, quale sanctis in resurrectione promittitur postmodum commutandum; ac per hoc poterat non mori, si Dei pie obedientie cohesisset; non enim sic factus fuerat, ut non possit mori, sicut et cetere nature, que omnino mori non possunt, sed ita, ut obedientia immortalem, inobedientia mortalem faceret.


 DISCIPULUS.

Si Adam immortalis, aut mortalis fuit; et si mortalis, quomodo immortalis; et si animalis, quomodo spiritalis? aut quare cum ceteris animalibus in commune cibum sumpsit?


MAGISTER.

Mortalis erat, et immortalis. Mortalis erat, quia potuit mori; immortalis, quia potuit non mori. Quia si non peccasset, mori omnino non potuisset; postquam autem peccauit, mortalis factus est. Iterum. Mortalis erat, et immortalis: mortalis erat sua conditione; immortalis Dei beneficio, quod ei prestabatur a ligno uite; a quo ligno cum peccasset, proiectus est, ut potuisset mori.


DISCIPULUS.

Quid ergo est, quod nos qui per Christum renati sumus immortalitatem non accepimus, quam Adam habuit ante peccatum?


 MAGISTER.

Non enim hoc accepimus, quod in Adam perdidimus, id est, corpus animale; sed tanto melius accepimus, quanto spiritalis corporali preponitur. Unde ait Apostolus: Seminatur corpus animale, surgit corpus spiritale . Non enim recepimus immortalitatem corporis spiritalis, sed recepimus iustitiam, de qua per peccatum lapsus est Adam. De qua etiam dicit Apostolus: Renouamini igitur spiritu mentis uestre, et induite nouum hominem, qui secundum Deum creatus est, in iustitia et sanctitate ueritatis . Renouabitur igitur a uetustate peccati non in pristinum corpus animale in quo fuit Adam, sed in melius, id est, in corpus spiritale, cum efficimur equales angelis Dei celesti habitatione. Renouabimur etiam spiritu mentis nostre secundum imaginem eius qui creauit nos, quam peccando perdidit Adam. Renouamur etiam carne, cum hoc corruptibile induetur incorruptionem, et mortale hoc  induerit immortalitatem, ut sit spiritale corpus in quod nondum mutatus est Adam, sed mutandus erat quia in corpore portamus imaginem terreni hominis, in mente autem imaginem celestis . Unde iterum ait Apostolus: Si est corpus animale, et spiritale, sicut scriptum est: Factus est primus homo Adam in animam uiuentem, nouissimus Adam in spiritum uiuificantem. Sed non primum quod spiritale est, sed quod animale, deinde quod spiritale. Primus homo de terra terrenus, secundus homo de celo celestis. Qualis terrenus, tales et terreni . Induamus et imaginem eius qui de celo est, imaginem autem terreni hominis ab ipso exordio humani generis induimus; imaginem uero celestis hominis nunc ex fide portamus, quam habere in resurrectione credimus.


DISCIPULUS.

Quare non benedixit arbores et herbas, sed hominem  et animalia?


MAGISTER.

Ideo namque ista benedixit propter propagandi prolem, aut propter sexum masculini et feminini, aut quia arbores sensum non habent sentiendi uel intelligendi, animalia sentiunt, et non intelligunt, homo quidem sentit et intelligit: ideo arboribus non dixit: Crescite et multiplicamini .


DISCIPULUS.

Dixitque eis Deus: Ecce dedi uobis omnem herbam afferentem semen super terram, usque, Et factum est ita. uiditque Deus cuncta que fecit, et erant ualde bona . Cum Deus omnia bona creauerit, nichilque sit quod non ab illo sit conditum, unde malum?


MAGISTER.

Augustinus.---Malum natura non est, sed priuatio  boni hoc nomen accepit. Denique bonum potest esse sine malo, malum non potest esse sine bono. Non potest esse malum ubi non fuerit bonum; ac per hoc dicimus et angelum bonum, et angelum malum, et hominem bonum, et hominem malum. Sed bonum quod angelus, malum quod uitiosus. Bonum quod homo, malum quod uitiosus. Ideoque quando dicimus bonum, naturam laudamus; quando dicimus malum, non naturam, sed uitium quod est bone nature reprehendimus. Sequitur:

Factumque uespere et mane dies sextus. Igitur perfecti sunt celi et terra et omnes ornatus eorum .



Incipit de die septima.

Hieronymus.---Et complexit Deus die sexta opera sua que fecit . Pro die sexta in Hebreo diem septimam habet. Arctabimus igitur Iudeos, qui de otio Sabbati gloriantur, quod iam tunc in principio Sabbatum dissolutum sit, dum Deus operatur in  Sabbato complens opera sua in eo, et benedicens ipsi diei, quia in illo uniuersa compleuerit.


DISCIPULUS.

Benedixit, inquit, die septimo, et sanctificauit illum. Cur benedixit diem septimum, in quo nichil creauit?


MAGISTER.

Ne forte indigens apparere uideretur, sicut homo post laborem fessus dicit: Deo gratias, quia perfeci opus meum. Non enim Dominus ita fecit, sed benedixit diei, in quo nichil creauit, ut demonstraret, quod ei nullus fuit labor cuncta creare, quia tantum dixit Deus: Fiat, et facta sunt , et ideo ipse in die septimo requieuit, ut nos in ipso faceret requiescere.


DISCIPULUS.

Augustinus.---Cum requies non sit nisi post laborem,  cur Deus requiescere dicitur? an et ipse opere fatigatus est ut requiescere diceretur?


MAGISTER.

Non in aliqua creatura tanquam eius bona indigens requieuit Deus, sed in seipso. Denique non in aliquo dierum, sed post sexti diei opera requiescere legitur. Unde liquido apparet nullam creaturam Deum per indigentiam, sed sola bona uoluntate fecisse. Quod si in aliqua creatura requiesceret, aliquam creaturam indigens fecisset. Ergo quia nullam creaturam indigens fecit, in nulla requieuit creatura. Nam quod dicit Scriptura, requieuisse Deum in die septima ab omnibus operibus suis, que fecit, hoc intelligi posse arbitror, quod non ipsa bona indigens, quod sit beatior, requieuerit, sed ipsum diem septimum, id est, angelicam naturam adduxisse ad requiem suam, ut uiderent scilicet in Deo, sicut omnem formandam creaturam, ita et illud uideretur,  quod nullam creaturam per indigentiam fecisset, sed sola bonitate, hoc enim arbitror posse intelligi requiem Dei. Intelligitur et aliter requies Dei, id est cum nos bona opera requiescere facit secundum illum modum quem Deus dicit ad Abraham: Nunc cognoui quod timeas Deum , id est, cognoscere te feci, ita et hic intelligitur requiescere Deus, cum sanctis suis requiem prestat. Item aliter. Requiescere Deus dicitur a condendis nouis creaturis, quia post editionem sex dierum operum, nullam deinceps condidit creaturam. Nam quod ait: Pater meus usque modo operatur, et ego operor. , non nouam condens creaturam intelligitur, sed quam condidit administrandam, ut Iunilius. Septimo die requieuisse dicitur Deus non a creando, cum quotidie ex eius dispositione ac prouidentia omnis creatura renouetur, ut constet; sed hoc significatum est, quod post illos sex dies nullam mundo incognitam substantialem speciem aut naturam nouam,  inexpertamque creauerit. Dies namque iste est primus, ipse est secundus, ipse est nouissimus, quia repetitio est septimi diei.


DISCIPULUS.

Quare non benedixit diem, in quo lucem angelicam creauit, uel illum in quo omnia perfecit?


MAGISTER.

Non enim sanctificans diem, in quo hoc facere inchoauit, neque eum in quo hoc perfecit, ne illis uel faciendis, uel factis, actio eius gaudium fuisse uideretur; sed eum in quo ab ipsis in semetipso requieuit, et nobis eam per diem septimum ostendit. Ipse tamen illa requie nunquam caruit, sed significans non percipere requiem suam, nisi post perfectionem operis. Et ideo in hac die uesperam non successisse cognoscitur, quia requies nostra in perfectionem operis sine fine in gaudio erit. Sequitur:

Iste generationes celi et terre quando create sunt  in die quo fecit Dominus Deus celum et terram, et omne uirgultum agri, antequam oriretur in terra, omnemque herbam regionis, priusquam germinaret.


DISCIPULUS.

Inquirenda est ratio, si ista omnia in uno die facta fuerunt, aut per sex dies, sicut Scriptura commemorat; et si per sex dies facta fuerunt, quomodo ergo sancta Scriptura uera est que dicit: Qui uiuit in eternum creauit omnia simul .


MAGISTER.

Ille namque secundum substantiam rerum simul omnia creauit. Nam secundum speciem forme, non simul creauit omnia. Nam sicut mater infantem nutriens in gremio suo exspectat ut conualescat, ita Dominus tarditatem humani ingenii exspectauit. Nam in principio apud illum cuncta creata fuerunt, sed non statim in speciem uenerunt. Quando uero dixit. In principio creauit Deus celum et terram ,  tunc omnia, sicut diximus, apud ipsum facta sunt, quecunque de celo et terra oritura fuerunt, quamuis per sex dies secundum speciem diuidere uoluisset. Sicut dicit quarto die sidera in celo posuisse, tamen primo die apud ipsum in celo facta sunt, que die quarto in speciem uenerunt. Quia sicut in grano sementis multa occultantur, radix, cortex, folia, fructus, uel multa alia que de ipsa arbore ueniunt, ita apud Deum ista omnia prius occultabantur, que postea in speciem uenerunt.


DISCIPULUS.

Ergo si simul omnia creauit, quomodo uerum est, quod legitur: Pater meus usque modo operatur, et ego operor 


MAGISTER.

Perspiciat peritia tua, quia quamuis tunc creasset omnia simul, quotidie tamen gubernat in rigando, in plantando, in edificando, uel in ceteris rebus. Nam  sicut homo qui agrum exercet, si illum dimittit, incultus remanet, ita et mundus a Deo creatus, sine Dei gubernatione esse non potest, secundum Apostolum Paulum: Neque qui plantat, est aliquid, neque qui rigat, sed Deus qui incrementum dat . Alii enim istos septem dies septem dona gratie Spiritus sancti intelligere uolunt, id est, Spiritum sapientie et intellectus, Spiritum consilii et fortitudinis, Spiritum scientie et pietatis, et Spiritum timoris Domini . Dicunt namque per Spiritum sapientie fecisse Deum celum et terram, per Spiritum intelligentie fecisse firmamentum, et separare aquas ab aquis; per Spiritum consilii segregare aquas ab arida, et germinare terram fecisse; per Spiritum fortitudinis posuisse luminaria in firmamento celi, ut diuiderent diem ac noctem; per Spiritum scientie ornare aquas de reptilibus, et erem de uolatilibus; per Spiritum pietatis uestire terram de animalibus, et hominem creare, et cetera que nascuntur;  per Spiritum timoris Domini die septimo opus suum sanctificasse. Ita et nos debemus ista septem dona sancti Spiritus in nobis imitari. Per Spiritum namque sapientie celum et terram facere, id est celestia meditari, et terrena derelinquere, uel lucem a tenebris separare, id est, opera nostra perfecta a tenebris prauorum operum. Per Spiritum intelligentie debemus facere firmamentum inter aquas inferiores et superiores, id est, disciplinam sanctam inter uitia et uirtutes, ut non declinemus ad uitia. Per Spiritum consilii debemus aquas separare ab arida, id est, homines reprobos ab anima sitienti uerbum Dei. Per Spiritum fortitudinis debemus ponere luminaria in firmamento celi, id est, dilectionem proximi, quia dixit sanctus Ioannes: Qui odit fratrem suum, in tenebris est . Per Spiritum scientie debemus aquas ornare de reptilibus, etc., id est, de arca cordis nostri uocem ad celum mittere. Sicut pisces pinnulis suis in altum saltum tribuunt, et uolucres  celi in ere uolitant, ita et nos sensum nostrum ad superiora leuare oportet. Per Spiritum pietatis debemus facere serpentes et pecora, et cetera, id est, ut simplicitatem ac prudentiam habeamus discernendi inter bonum et malum, et fructum bonorum operum agentes, qualiter ualeamus imitari exempla sanctorum, uel ipsam ueritatem, ad cuius imaginem facti sumus. Per Spiritum timoris Domini debemus requiescere in requie uite eterne, quia initium sapientie timor Domini est .


DISCIPULUS.

Iste generationes celi et terre, quando create sunt in die quo fecit Dominus celum et terram, superius septem dies numerati sunt, nunc unus dies dicitur, quo fecit Deus celum et terram, et omne uirgultum agri, et omnem herbam regionis 


MAGISTER.

Huius diei nomine secundum prophetiam omne  tempus huius uite significatur, in quo celum et terra factum est, id est, in quo creature uisibiles disponuntur, administrantur atque existunt. Hinc est quod Moyses et distincte per dies singulos condita omnia retulit, et tamen simul omnia creata subiunxit, dicens: Iste generationes celi et terre, quando create sunt, in die quo fecit Dominus Deus celum et terram, et omne uirgultum agri, antequam oriretur in terra, omnemque herbam regionis . Qui enim diuersis diebus creatum celum et terram, uirgultum herbamque narrauerat, nunc uno die factum manifestat, ut liquido ostenderet quod creatura omnis simul per substantiam exstitit condita, quamuis non simul per speciem processit. Sequitur:

Non enim pluerat Dominus super terram; et homo non erat, qui operaretur terram; et fons ascendebat de terra, irrigans uniuersam faciem terre .


DISCIPULUS.

Augustinus.---Si uniuersam terram rigabat, ergo  et montes rigabat, quia montes utique terra sunt. Si montes rigabat, diluuium erat. Et quomodo terra germinauerat herbam uirentem, et facientem semen, aut quomodo homo habitabat in terra, si uniuersam terram aqua tegebat.


MAGISTER.

Fons positus est singularis pro plurali numero, hoc enim si sollicite requiras, in Scripturis sanctis frequenter reperies. Habes nempe in psalmo: Misit in eos muscam caninam, et comedit eos, et ranam, et exterminauit eos , dum utique nec una musca nec una rana fuerint. Et alibi: uenit locusta . Non ait, Locuste, sed Locusta. En habet singularem numerum pro plurali, secundum illud quod ait nobilissimus petarum: Uterumque armato milite complent. Porro autem propter unitatem nature dictum est fons, ut in eo omnes fontes intelligamus, qui sunt in terra, quia quodammodo omnes  ex unius abyssi natura emanant. Nam quod ait: Irrigabat uniuersam faciem terre, non totam terram rigabat, sed partem, a toto enim partem significant, quemadmodum dicimus Christus mortuus est, Christus resurrexit, cum non mortuus fuerit et resurgeret nisi secundum carnem. Aut, ut Ambrosius ait: »fons appellatus est, qui, accepto humoris adiutorio, irrigabat uniuersam superficiem terre;« aut postquam paradisus plantatus, restagnata est illa abruptio aquarum. Et ille fons diuisus est per riuulos ad irrigandam uniuersam faciem terre, sicut nunc uidimus ire aquas per alueos fluminis, alueosque riuorum et ex eorum excessu uicina perfundere loca; sic et tunc quasi de uno fonte multi processerunt, aut unus fons appellatus est, et in quodam sinu terre occultatur, et inde omnes fontes parui et magni progrediuntur.


DISCIPULUS.

Quid est enim quod fons iste manifeste non inuenitur,  qui irrigare uideatur uniuersam faciem terre?


MAGISTER.

Forsitan pro peccato primi hominis parentis nostri Adam iste fons abstractus est, ut auferret ubertatem a terra, et maiorem laborem exerceret humanum genus.

Item alibi Isidorus.---Fons ascendebat de terra irrigans uniuersam faciem terre . Terra mater Domini, uirgo Maria rectissime appellatur, de qua scriptum est: Aperiatur terra, et germinet Saluatorem . Quam terram irrigauit Spiritus sanctus, qui fontis et aque nomine in Euangeliis significatur. De inspiratione hominis.


DISCIPULUS.

Formauit igitur Dominus hominem de limo terre . Primo enim quod de limo terre Deus hominem finxit, solet habere questionem qualis ille  limus fuerit, uel qua materia nomine limi significata sit, quod queso mihi quoque aperias.


MAGISTER.

Solent enim inimici ueterum Librorum omnia carnaliter intuentes, et propterea semper errantes, etiam hoc mordaciter reprehendere, quod de limo Deus hominem finxit. Dicunt enim: Quare de limo fecit Deus hominem? an defuerat ei melior et celestis materia unde hominem faceret, ut de labe terre naturam fragilem mortalemque formaret? Non intelligentes primo, quam multis significationibus uel terra uel aqua in Scripturis ponatur. Limus enim aque et terre commistio est. Diximus enim tabidum et fragile, et morti destinatum, corpus humanum, post peccatum, esse cepisse. Non enim in nostro corpore isti exhorrescunt, nisi mortalitatem quam damnatione meruimus. Quid autem mirum aut difficile Deo, etiam si de limo istius terre hominem fecit; tale tamen corpus eius efficere, quod corruptioni  non subiaceret, si homo preceptum Domini custodiens peccare noluisset? Si enim speciem celi ipsius de nichilo, uel de informi materia dicimus factam, qui omnipotentem artificem credimus, quid mirum si corpus quod de limo qualicunque factum est, potuit ab omnipotenti artifice tale fieri, ut nulla molestia, nulla indigentia cruciaret hominem ante peccatum, et nulla corruptione tabesceret? Itaque superflue queritur unde homini corpus Deus fecerit, si tamen nunc de corporis formatione dicitur. Sic enim nonnullos nostros intelligere accepi, qui dicunt: Posteaquam dictum est: Finxit Deus hominem de limo terre, propterea non additum Ad imaginem et similitudinem suam, quomodo nunc de corporis formatione dicitur. Tunc autem homo interior significabatur, quando dictum est: Fecit Deus hominem ad imaginem Dei; sed etiam si nunc quoque hominem ex corpore et anima factum intelligamus, ut non alicuius noui operis inchoatio, sed prius breuiter insinuati diligentior  retractatio isto sermone explicetur. Si ergo, ut dixi, hominem hoc loco ex corpore et anima factum intelligamus, non absurde ipsa commistio limi nomen accepit. Sicut enim aqua terram colligit, et conglutinat, et continet, quando eius commistione limus efficitur, sic anima corporis materiam uiuificando in unitatem concordem conformat, et non permittit labi et resolui.


DISCIPULUS.

Augustinus.---Queri autem merito potest, causales ille rationes quas mundo indidit, cum primum simul omnia creauit, quomodo sint institute, utrum et quemadmodum uidimus cuncta nascentia, et fruticum uel animalium in suis conformationibus atque incrementis sua pro diuersitate generum diuersa spatia peragerent temporum, aut quemadmodum creditur factus Adam sine ullo progressu incrementorum uirili etate continuo formaretur, sicut aqua in uinum conuersa, et uirga in serpentem.


 MAGISTER.

Sed cur non utrumque illas credimus habuisse, ut hoc ex eis futurum esset, quod facturo placuisset: nam multa secundum inferiores causas futura sunt, sed si ita sunt, et in prescientia Dei uere futura sunt. Si autem ibi aliter ita potius futura sunt, sicut ibi sunt, ubi qui prescit falli non potest. Nam futura dicitur senectus in iuuene, sed tamen futura non est, si ante moriturus erit, hoc autem ita erit sicut se habent alie cause, siue mundo contexte, siue presentia reseruate. Nam secundum quasdam futurorum causas moriturus erat Ezechias, cui Deus addidit quindecim annos ad uitam, id utique faciens, quod ante constitutionem mundi se facturum esse presciebat, et in sua uoluntate seruabat. Ibi enim erat non solum, ut ita Adam fieri possit, uerum etiam ut ita eum fieri necesse esset; tamen non facit Deus contra causam, quam sine dubio uolens prestituit, quam contra suam uoluntatem non facit. Si autem  non omnes causas in creatura primitus condita prefixit, sed aliquas in sua uoluntate seruauit, non sunt quidem ille quas in sua uoluntate seruauit ex istarum quas creauit necessitate pendentes. Non tamen possunt esse contrarie, quas in sua uoluntate seruauit, quia Dei uoluntas non potest sibi esse contraria. Istas ergo sic condidit, ut ex illis esse illud cuius cause sunt possit, sed non necesse sit. Illas autem sic abscondit, ut ex eis esse necesse sit hoc quod ex istis fecit, ut esse possit. Sequitur.

Item Augustinus.---Et flauit in faciem eius flatum uite .


DISCIPULUS.

Quomodo istum flatum recipimus, si Deus incorporeus est?


MAGISTER.

Hoc manifeste sciendum, quia sicut non manibus corporis finxit, ita nec faucibus labiisue sufflauit.  Credendum tamen est, atque intelligendum, neque ullo modo dubitandum quod recta fides habet, animam sic esse a Deo tanquam rem quam fecerit, non tanquam nature, cuius ipse est, siue genuerit, siue quoquo modo pertulerit. De reuolutionibus autem animarum quomodo se habeat uel non habeat philosophorum opinio, catholice tamen fidei non conuenit credere animas pecorum in homines aut hominum in pecora transmigrare. Nam illa que feruntur accidisse, ut quidam quasi recordarentur, in quorum animalium corporibus fuerunt, aut falsa narrantur, aut ludificationibus demonum hoc in eorum animis factum est. Si enim contigit in somnio ut fallaci memoria quasi recordaretur se homo fuisse quod non fuit, aut egisse quod non egit, quid mirum si quodam Dei iusto occultoque iudicio sinuntur demones in cordibus etiam uigilantium tale aliquid posse. Manichei autem, qui se Christianos uel putant uel putari uolunt, in hac opinione translationis  uel reuolutionis animarum eo sunt illis gentium philosophis, uel si qui alii uani homines hoc putant, deteriores et detestabiliores, quod illi anime naturam a Dei natura discernunt. Isti autem cum aliud nichil dicant esse animam quam ipsam Dei substantiam, atque id omnino quod Deus est, non trepidant eam tam turpiter commutabilem dicere, ut nullum sit herbe seu uermiculi genus ubi eam non esse commistam, uel quo reuolui non posse mirabili opinentur insania. Proinde, quoniam pars cerebri anterior, unde sensus omnes distribuuntur, ad frontem collocata est, atque in facie sunt ipsa quasi organa sentiendi, ideo scriptum arbitror, quod in faciem Deus sufflauerit hominis flatum uite. Anterior pars posteriori merito preponitur, quia et ista ducit illam. Sequitur: Et ab ista sensus, ab illa motus est, sicut consilium precedit actionem, et quomodo corporalis motus qui sensum sequitur sine interuallis temporum nullus est. Agere autem interualla temporum spontaneo motu, nisi per adiutorium memorie non  ualemus. Ideo tres tanquam uentriculi cerebri demonstrantur: unus anterior ad faciem, a quo sensus omnis. Alter posterior ad ceruicem, a quo motus omnis. Tertius inter utrumque, in quo memoriam uigere demonstrant, ne cum sensum sequitur motus, non connectat homo quod faciendum est, si fuerit quod facit oblitus. Unde ergo sit ipsa, id est, de qua uelut materia Deus hunc flatum fecerit, que anima dicitur? Dum queritur, nichil corporeum debet occurrere. Sicut enim Deus omnem creaturam, sic anima omnem creaturam corpoream nature dignitate precellit. Per lucem enim et erem, que in ipso quoque mundo precellentia sunt corpora, magisque habent faciendi prestantiam, quam patiendi corpulentiam, sicut humor et terra tanquam per ea que spiritui similiora sunt, corpus administrat. Nuntiat enim aliquid lux corporea, cui autem nuntiat non est hoc quod illa; et hec est anima, cui nuntiat, non illa que nuntiat; et cum affectiones corporis moleste  sentit, actionem suam qua illi regendo adest, turbato eius temperamento, impediri offenditur. Et hec offensio dolor uocatur, et er qui neruis infusus est paret uoluntati, ut membra moueat, non autem ipse uoluntas est. Namque aliud esse animam, alia hec eius corporalia ministeria uel uasa, uel organa, uel si quid aptius dici possunt. Hinc euidenter elucet quod plerumque se uehementi cogitatione intentione auertit ab omnibus, ut pre oculis patentibus recteque ualentibus multa posita nesciat. Nam et obliuiscitur aliquando, et unde ueniat, et quo eat, et transit imprudens uillam quo tendebat, natura sui corporis sana, sed sua in aliud auocata. Omne quippe corpus in omne corpus mutari posse credibile est; quidlibet autem corpus mutari posse in animam, credere absurdum est. Illud ergo uideamus, utrum forsitan uerum esse possit, quod certe humane opinioni tolerabilius mihi uidetur, Deum in illis primis operibus qui simul omnia creauit, etiam animam  creasse, quam suo tempore membris ex limo formati corporis inspiraret, cuius corporis in illis simul conditis rebus rationem creasse causaliter, secundum quam fieret, cum faciendum esset corpus humanum. Nam neque illud quod dictum est, ad imaginem suam, nisi in anima, neque illud quod dictum est, masculum et feminam, nisi in corpore recte intelligimus. Credatur ergo si nulla Scripturarum auctoritas seu ueritas contradicit, hominem ita factum sexto die, ut corporis quidem causalis in elementis mundi, anima uero iam ipsa crearetur, sicut cum primus conditus est dies, et creata lateret in operibus Dei, donec eam suo tempore sufflando, hoc est inspirando formato ex limo corpori insereret. Quod si ita est, fatebimur non in eo rerum genere animam primitus creatam, ut esset prescia futuri operis sui, uel iusti, uel iniqui; neque enim ex his tantum laudandus est Deus, quibus prescientiam dedit, cum recte laudetur etiam quia pecora creauit, quibus est natura humana  prestantior, etiam in ipsis peccantibus; natura quippe hominis ex Deo est, non iniquitas qua se ipse inuoluit male utendo liberiore arbitrio, quod tamen si non haberet in natura rerum, minus excelleret. Cogitandus est quippe homo iuste uiuens, etiam non prescius futurorum, et ita uiuendum est excellentia uoluntatis bone, quam impediatur ad recte uiuendum, et qui placendum quod ignarus futuri uiuit ex fide. Huiusmodi ergo creaturam quisquis nolit esse in rebus, contradicit Dei bonitati; quisquis autem penas eam non uult luere pro peccatis, inimicus est equitati. His enim omnibus diuine Scripture testimoniis, quam esse ueracem, nemo dubitat, nisi infidelis et impius. Ad illam sententiam ducti sumus, ut diceremus Deum ab exordio seculi primum simul omnia creasse. Quedam conditis iam ipsis naturis, quedam preconditis causis, sicut non solum presentia, uerum etiam futura fecit Omnipotens, et ab eis factis requieuit, ut eorum deinceps administratione atque regimine crearet etiam ordines temporum  et temporalium. Nunc tamen quam Deus inspirauit homini sufflando in eius speciem, nichil confirmo, nisi quia ex Deo sic est, ut non sit substantia Dei, et sit incorporea, id est, non sit corpus, sed spiritus; non de substantia Dei genitus, nec de substantia Dei procedens, sed factus a Deo, nec ita factus, ut in eius naturam natura ulla corporis uel irrationalis anime uerteretur.



Relique Questiones de natura anime.


DISCIPULUS.

Insufflauit in faciem eius spiraculum uite . Per spiraculum uite quid intelligere debemus?


MAGISTER.

Hoc est animam facere, sicut per Isaiam dicitur: Species ex me procedit, et omnem flatum ego feci .


DISCIPULUS.

 Quid est enim quod anima, que innocens creata est, in corpus introiuit, quod Deus presciebat peccaturum?


MAGISTER.

Absit hoc recipiendum, ut propterea anima creata fuisset, ut in corpus quod Deus presciebat peccaturum introisset, et ad hoc reseruata esset, quia si sic esset, Deus auctor peccati fuisset. Sed non est ita. Magis autem intelligendum atque recipiendum, quod Deo inspirante ipsa uoluntaria introisset in corpus administrandum ipsum, quia per animam sentitur corpus; quia si anima non est, corpus mortuum est.


DISCIPULUS.

Quid ergo est anima? aut si est aliqua res, unde anime fiant, quid ipsa est? quid nomen eius? que species? quem usum in rebus conditis tenet? uiuit, an non? Si uiuit, quod confert uniuersitatis affectibus?  beatamne uitam ducit, an miseram? Quid est ergo anima? celum non est, neque terra, neque er, neque ignis, non aqua, non Deus, non sidera, non uisus, non auditus, non gustus, uel cetera, quod enumerare longum est, que in celo sunt, et in terra. Unde ergo est anima?


MAGISTER.

Anima ex Deo data est, et ex nichilo facta: quia homo qui de terra factus est, in terram reuertitur: similiter niues et procelle, que ex aqua fiunt, et er sumit de terra, in aquam reuertuntur. Et iterum de terra, ex qua sumpta sunt in ere: anima uero non habet ullum elementum, ad quod reuertatur, nisi ad creatorem suum postquam de corpore exierit, ut ipso moderante recipiat quod meretur.


DISCIPULUS.

Inquirenda est ergo ratio unde homini anima ueniat, quando nascitur.


 MAGISTER.

Alii dicunt quod sicut caro de carne nascitur, ita anima de anima nascatur. Sed hoc Scriptura non narrat ullo loco, unde anima homini ueniat, quando natus est; neque de ipsa anima mulieris, quomodo edita fuisset, sicut narrat de carne, quomodo facta est. Alii uero melius sentiunt, quod unicuique homini anima a Deo data sit, quando natus est, sicut in Isaia scriptum est: Spiritus ex me procedit, et omnem flatum ego feci, id est, omnem animam. Et sicut in Psalmo scriptum est: Qui finxit singillatim corda eorum. Et alii temerarie dicunt quod tunc anime omnium create fuissent, quando simul omnia fecit, et in quodam loco occultantur, donec homo natus sit, et tunc ei data sit anima ex Deo. Sed hoc non est in rebus nostris considerandum quid uel sinat, uel non sinat, quomodo anima data sit homini, quod Scriptura non narrat ullo loco. Nos non possumus discernere quod ueritas tacuit,  et nichil aliud sonat Scriptura de hac re, nisi hoc tantum quomodo anima a Deo data sit.


DISCIPULUS.

Ergo Saluator noster unde habuit animam?


MAGISTER.

Non de Adam, sed unde Adam, id est ex Deo: quia quamuis de propagine peccati descenderit, tamen de propagine peccati non concepit, quia nec ipsa erat caro peccati, sed similitudo carnis peccati: non enim inde accepit reatum moriendi.


DISCIPULUS.

Et anima, quando de hoc corpore migrauerit, est corporalis an incorporalis?


MAGISTER.

Incorporalis quidem est.


DISCIPULUS.

 Quomodo ergo portatur, si incorporalis est?


MAGISTER.

Incorporea quidem similis corporibus.


DISCIPULUS.

Et ubi portatur, ad locum corporeum an incorporeum?


MAGISTER.

Ad loca incorporea similia corporalibus.


DISCIPULUS.

Queritur ergo si potest anima absque corpore inter angelos in perpetua beatitudine consistere sine defectu. Quid ergo opus est ut iterum surgat corpus, ut illam tunc immortalem induat, quam nunc mortalem deposuit?


MAGISTER.

Inest quidem corporis administratio, quo detardatur  animus, ut non in illud summum pergat, donec consurgat corpus, ut quod nunc ei sarcinum est, tunc sit in gloria.


DISCIPULUS.

Quid ergo opus est ut paruuli, qui parentes habent Christianos patrem et matrem, iterum renascantur per aquam baptismatis?


MAGISTER.

Quia unusquisque in originali peccato nascitur, et nisi renatus sit per aquam baptismatis, non potest introire in regnum Dei .



De plantatione paradisi.

Hieronymus in libro Questionum Hebraicarum ita: Et plantauit Dominus Deus paradisum in Eden contra orientem. Pro paradiso hortum habet, id est, gan. Porro Eden delicie interpretatur. Pro quo Symmachus transtulit, paradisum florentem, nec non quod  sequitur, contra orientem, in Hebreo mikedem scribitur, quod Aquila posuit . Et nos ab exordio possumus dicere. Symmachus uero, : et Theodotion, . Quod et ipsum non orientem, sed principium significat. Ex quo manifestissime comprobatur quod priusquam celum et terram faceret, paradisum ante condiderat. Sicut legitur in Hebreo: Plantauerat autem Dominus Deus paradisum in Eden a principio.

Augustinus in Hexamero.---Et plantauit Deus paradisum in Eden ad orientem, et posuit ibi hominem, quem finxit. Non ignoro de paradiso multos multa dixisse, tres tamen de hac re quasi generales sunt sententie. Una eorum qui tantummodo corporaliter paradisum intelligi uolunt; alia eorum qui spiritaliter tantum; tertia eorum qui utroque modo et corporaliter et spiritaliter. Breuiter ergo dicam, tertiam mihi fateor placere sententiam. Plantauerat ergo Deus paradisum in deliciis, hoc est, ad orientem, et posuit ibi hominem quem finxerat. Sic enim scriptum  est: quia sic factum est, ut quidam sapiens ait, quod in quodam loco iste paradisus plantatus est, ubi homo terrenus habitare potuit. Nam paradisus spiritaliter intelligitur, ubi nunc anime sanctorum de corpore exeuntes, pergunt, in cuius figuram iste paradisus plantatus fuit secundum rerum gestarum fidem. Illud plane quod sequitur: Et lignum uite in medio paradisi, lignumque scientie boni et mali, diligentius considerandum est, ne cogat in allegoriam, ut non ista ligna fuerint, sed aliud aliquid nomine ligni significet. Dictum est enim de sapientia, lignum uite est amplectentibus eam. uerum tamen cum sit Ierusalem eterna in celis, etiam in terra ciuitas, qua illa significaretur, condita est: et Sara et Agar quamuis duo Testamenta significent, erant tamen etiam quedam mulieres due, et cum Christus per ligni passionem fluento spiritali nos irriget: erat tamen et petra qua aquam sitienti populo ligno percussa manauit. De qua dicitur: Petra autem erat  Christus. Non sicut ille uitulus saginatus qui minore filio reuertente in epulas cesus est. Ibi quippe ipsa narratio figurarum est, non rerum gestarum figurata significatio, sed illud etiam in rebus gestis factum est: hoc autem tantum in figuris predictum. Sic et sapientia, id est, ipse Christus lignum uite est in paradiso spiritali, quo misit de cruce latronem: creatum est autem, quod eam significaret lignum uite in paradiso corporali. Nec sine mysteriis rerum spiritalium corporaliter presentatis uoluit hominem Deus in paradiso uiuere. Erat ergo et in lignis ceteris alimentum: in illo autem sacramentum, quid significans, nisi sapientiam, de qua sic dictum est: Lignum uite est amplectentibus eam, quemadmodum de Christo diceretur: Petra manans est sitientibus eum. Illud quoque addo, quanquam corporalem cibum talem, tamen illam arborem prestitisse, quo corpus hominis sanitate stabili firmaretur: non sicut ex alio cibo, sed nonnulla inspiratione salubritatis  occulta. Profecto enim licet usitatus panis aliquid tamen amplius habuit, cuius una colliride homine Deus ab indigentia famis dierum quadraginta spatio uindicauit. Sequitur. Nunc uideamus de ligno scientie boni et mali, cur istud nomen acceperit, quia ualde bona omnia Deus creauit. Id dignoscendum boni et mali quantum fuisset inter obedientie bonum et inobedientie malum, quia si inde transgressus esset, malum illi esset; si uero seruasset precepta conditoris sui, bonum illi fuisset, quoniam si transgressus non fuisset, experimentum pene non didicisset.


DISCIPULUS.

Et fons ascendebat de loco uoluptatis, ad irrigandum paradisum, qui inde diuiditur in quatuor capita, uel in quatuor partes, quomodo intelligendum est?


MAGISTER.

Augustinus.---Ne quis ex hoc moueatur quod de his  fluminibus dicitur aliorum esse fontes nouos, aliorum autem prorsus incognitos, cum id potius credendum sit quomodo locus ipse paradisi cognitione hominum est remotissimus, inde quatuor aquarum partes diuidi, sicut fidelissima Scriptura testatur. Sed ea flumina, quorum fontes noti esse dicuntur, alicubi ipse sub terras, et post tractus prolixarum regionum locis aliis erupisse, ubi tanquam in suis fontibus non esse perhiberentur. Nam hoc solere nonnullas aquas facere quis ignorat.

Item Augustinus.---Flumen autem quod procedebat ex Eden, id est, ex deliciis, et uoluptate, et epulis: quod flumen a Propheta significatur in psalmo, ubi ait: Torrente uoluptatis tue potabis eos . Diuiditur, inquit, in quatuor partes, et quatuor uirtutes significat: prudentiam, fortitudinem, temperantiam, iustitiam. Dicitur autem Phison, ipse est Ganges. Geon autem Nilus, quod etiam in Ieremia propheta animaduerti potest. Nunc in aliis  nominibus appellantur, sicut nunc Tiberis dicitur fluuius, qui prius Albula dicebatur. Tigris autem et Euphrates etiam nunc eadem nomina tenent, quibus tamen nominibus uirtutes, ut dixi, spiritales significantur, quod etiam ipsorum nominum interpretatio docet, si quis Hebream linguam uel Syram consideret. Sicut Ierusalem, quamuis sit uisibilis et terrenus locus, significat tamen ciuitatem pacis spiritaliter: et Sion, quamuis sit mons in terra, speculationem tamen significat, et hoc nomen in Scripturarum allegoriis ad spiritalia intelligenda sepe tranfertur: et ille qui descendebat ab Ierusalem in Iericho, sicut Dominus dicit, et in uia uulneratus, saucius et semiuiuus relictus est a latronibus . Utique loca ista terrarum quamuis secundum historiam in terra inueniantur, spiritaliter cogit intelligi. Prudentia ergo, que significat ipsam contemplationem ueritatis, ab omni ore humano aliena, quia est ineffabilis, quam si eloqui uelis, parturis eam potius quam paris: quia et ibi audiuit Apostolus ineffabilia uerba,  que non licet homini loqui. Hec ergo prudentia terram circuit, que habet aurum et carbunculum et lapidem prasinum, id est, disciplinam uiuendi, que ab omnibus terrenis sordibus quasi decocta enitescit sicut aurum optimum; et ueritatem, quam nulla falsitas uincit, sicut carbunculi fulgor nocte non uincitur; et uitam eternam, que uiriditate lapidis prasini significatur, propter uirorem qui non arescit: fluuius autem ille, qui circuit terram Aethiopiam, multum calidam atque feruentem, significat fortitudinem calore actionis alacrem atque impigram. Tertius autem Tigris uadit contra Assyrios, et significat temperantiam, que resistit libidini, multum aduersanti consiliis prudentie. Unde plerumque in Scripturis Assyrii aduersariorum loco ponitur. Quartus fluuius, non est dictum contra quid uadit, aut quam terram circumeat. Iustitia enim ad omnes partes anime pertinet, quia ipsa ordo et equitas anime est, qua sibi tria ista concorditer copulantur: prima prudentia,  secunda fortitudo, tertia temperantia, et instituta copulatione atque ordinatione iustitie.



Recapitulatio de paradiso, fonte ac fluminibus et ligno uite.

Isidorus.---Plantauerat autem Dominus Deus paradisum uoluptatis a principio. Paradisus Ecclesia est; sic enim de illa legitur in Canticis canticorum: Hortus conclusus est soror mea: a principio autem paradisus plantatur, quia Ecclesia catholica a Christo principe omnium condita esse cognoscitur. Fluuius de paradiso exiens, imaginem portat Christi, de paterno fonte fluentis, qui irrigat Ecclesiam suam uerbo predicationis, et dono baptismi. De quo bene per Prophetam dicitur, Dominus Deus noster fluuius gloriosus exsiliens in terram sitientem. Quatuor autem paradisi flumina, quatuor sunt Euangelia, ad predicationem in cunctis gentibus missa. Ligna fructifera, omnes sancti sunt: fructus eorum, opera eorum.  Lignum uite Sanctus sanctorum, utique Christus ad quem quisque si porrexerit manum, uiuet in eternum. Lignum autem scientie boni et mali, proprium est uoluntatis arbitrium, quod in medio est positum ad dignoscendum bonum et malum, de quo relicta gratia Dei gustauerit, morte moriatur. Sequitur:

Attulit ergo Dominus Deus hominem, et posuit eum in paradiso uoluptatis, ut operaretur et custodiret illum.


DISCIPULUS

Quid, rogo, operaretur, quid custodiret? paradisum, non aliud quid?


MAGISTER.

Ista scientia duplicem intelligentiam parit: siue enim operaretur homo paradisum, id est, in paradiso aliquid operaretur, non necessitate uictus, sed delectatione operabatur, adhuc non peccauerat, nec ei terra spinas et tribulos germinauerat. ut in sudore faciei sue ederet panem suum. Hoc nempe  meruit post peccatum: ante peccatum igitur non indigentia, non necessitate, sed sola, ut diximus, uoluntate operabatur paradisum per agriculturam, et custodiebat per disciplinam, non contra bestias, neque contra aliqua animalia paradisum custodiebat: sed sibi scilicet ne amitteret peccando quod custodire potuerat obediendo. Siue ipsum hominem ponens Deus in paradisum, ut operaretur et custodiret. Operaretur scilicet ut bonus esset, et custodiret ut tutus esset quolibet horum dicatur: siue homo operaretur paradisum per agriculturam, et custodiret per disciplinam, siue ipsum hominem Deus operaretur, ut bonus esset ac tutus quolibet horum intelligas rationem, habet iuxta utrumque intellectum. Sequitur:

Precepitque ei Dominus dicens: Ex omni ligno paradisi comede, de ligno autem scientie boni et mali ne comedas. In quacunque die comederis ex eo morte morieris.


 DISCIPULUS.

Augustinus.---Dum Deus minaretur homini mortem, die quo uetitum cibum tetigerit, cur non eodem die mortuus fuerit, sicut Scriptura dicit: In quacunque die comederis ex eo, morte morieris?


MAGISTER.

Quatuor esse mortes sancta Scriptura manifestissime ostendit. Prima mors est anime, que suum deserit creatorem: cum enim deseruerit, peccat. Sine, inquit Dominus in Euangelio mortuos sepelire mortuos suos . Ecce habes secundum animam sepelientes mortuos, et quos sepeliunt secundum carnem mortuos. Hec itaque sententia duas mortes manifestissime ostendit: unam anime, alteram corporum. Tertia solius est anime, quam dum ex hoc corpore exierit, patitur. Secundum illud quod in Euangelio de illo diuite legimus: Pater Abraham, inquit diues, mitte mihi Lazarum, ut digito suo refrigeret linguam meam, quia crucior in hac flamma . Quarta autem mors, cum anima receperit corpus, ut in ignem mittatur eternum. Secundum illud quod Dominus in Euangelio de futuro iudicio dicit: Ite in ignem eternum, etc. . Die itaque quo peccauit Adam, in anima mortuus est. Sicut enim corpus uiuit ex anima, ita anima ut beate uiuat, uiuit ex Deo. Ergo defuncta anima Ade, iure dicitur mortua, ex qua tres postea secute sunt mortes: ut enim hec subsequerentur prima precessit, quia eo die quo peccauit Adam, in anima mortuus est.


DISCIPULUS.

Quomodo poterat mortem timere Adam, quam nullatenus sciebat?


MAGISTER.

Sicut enim nos scimus resurrectionem, quam nullam experti sumus nec uidimus, ita et ille sciebat mortem. Sciens igitur quod exiens anima a corpore  faciat mortem, et dum reuersa fuerit in corpus suum, faciat resurrectionem . Sic et ille sciebat, utique mortem non adhuc per experientiam, sed per scientiam. Sciebat quippe quid esset uiuere, et per priuationem uite sciebat utique mortem. Sic sciuntur tenebre per priuationem lucis, et scitur silentium per priuationem uocis: ita sciebat Adam mortem per priuationem uite. Sequitur:


Dixit quoque Deus: non est bonum esse hominem solum, faciamus ei adiutorium simile sui.


DISCIPULUS.

Augustinus.---Quomodo hoc intelligendum est?


MAGISTER.

Certe si a me queratur ad quam rem fieri oportuerit hoc adiutorium, nichil aliud probabiliter occurrit quam propter filios procreandos: sicut adiutorium semini est in terra, ut uirgultum ex utraque  nascatur. Nec uideo quid prohibere potuerit ut essent eis etiam in paradiso honorabiles nuptie, ut sine ullo inquieto ardore libidinis, sine ullo labore ac dolore pariendi fetus, ex eorum semine gigneretur: non ut morientibus parentibus filii succederent, sed ut illis qui genuissent, in aliquo forme statu manentibus, ex ligno uite quod ibi plantatum erat corporalem uigorem sumentibus, et illi qui gignerentur ad eumdem producerentur statum, donec certo numero impleto si iuste omnes obedienterque uiuerent, fieret in eternam uitam commutatio. Sicut considerari potest et de Enoch, qui filiis genitis Deo placens non mortuus, sed translatus est. Cur ergo et Adam et Eua, si iuste uiuentes, caste filios procreassent, non eis possint translatione non morte succedentibus cedere: que cum ita sint, cur non credamus eos ante peccatum ita genitalibus membris ad procreandos filios imperare potuisse, sicut ceteris que in quolibet opere anima sine ulla  molestia, et quasi pro ritu uoluptatis mouet, ut eo nutu imperarent membris quibus fetus exoritur quo pedibus cum ambulatur, ut neque cum ardore seminaretur, neque cum dolore pareretur. Nunc uero transgrediendo preceptum, motum legis illius, que repugnat legi mentis in membris concepte mortis habere meruerunt. Et quid hac pena iustius quam ut non ad omnem nutum seruiat corpus, id est, famulus anime, sicut Domino suo detrectauit ipsa seruire.

Formatis igitur Dominus Deus de humo cunctis animantibus terre, et uniuersis uolatilibus celi, adduxit ea ad Adam, et reliqua.


DISCIPULUS.

Nunquidnam sic adduxit Deus ad Adam cuncta animalia, et uniuersa uolatilia celi, quomodo adducunt aucupantes aut uenantes ad retia, an forsitan uox de nube facta est iussionis quam intelligerent  tanquam rationalis anime, et ea audita nichilominus audierunt.


MAGISTER.

Non hoc acceperunt animalia aut uolatilia, ut sint ratione capacia, per quam obedire possint creatori suo: in suo tamen genere obtemperant Deo, non rationali uoluntatis arbitrio, sed sicut mouet ille omnia temporibus opportunis, non ipse temporaliter amotus: mouet itaque se ipsum sine tempore et loco, mouet creatum spiritum sine loco temporaliter, mouet creaturam corpoream temporaliter et localiter. Precedit substantia, que tantum temporaliter mouetur: precedit itaque sententia, que nec temporaliter nec localiter mouetur. Illa que temporaliter mouetur, id est, spiritus conditus, mouet se ipsum per tempus sine loco, mouetur corpus per tempus et locum: spiritus uero creator mouet se ipsum sine tempore et loco. Igitur spiritus rationalis, qui est in hominibus, seu  irrationalis etiam, et uisus mouetur; sed rationalis habet intelligentiam, per quam iudicare possit utrum uisus consentiat an non consentiat: animalia uero aut uolatilia non acceperunt hoc iudicium, pro suo tamen genere atque natura uisu aliquo tacta propelluntur. Unde angelica natura iussa Dei perficiens, mouet uisus omne genus animantium ducens, quo ille nescit. Si homines possunt nonnulla animalium genera mansueta facere, ita ut quasdam uoluntates hominum facere uideantur, quanto magis hoc angeli possunt?


DISCIPULUS.

Que causa facit ut Deus, quem astruis moueri, non moueatur in tempore: aut spiritus creatus, qui mouetur in tempore, non moueatur et loco?


MAGISTER.

Dominus qui instituit tempora, et est ante tempora, nichil in eo est preteritum aut futurum, nullum  consilium nouum, nullaque noua cogitatio: quia si scilicet sit, noua et accedens. Nam si accedit Deo aliquid, iam non est immutabilis. Igitur incommutabilis Deus est, nichil illi accedit, nulla noua cogitatio, nullum nouum consilium: ideo non mouetur in tempore. Spiritus uero conditus, sicut est angelorum, quanquam sine tempore contemplentur Dei eternitatem et claritatem: quia ex tempore in inferioribus iussa Dei perficiunt, iure creduntur moueri in tempore. Corpora uero sua in locum mouendum descendunt de celo, et ascendunt in celum: spiritus itaque hominum mouetur in tempore, reminiscendo preterita, futura exspectando, aliqua noua discendo. Neque enim cum recordor aliquam lectionem ac aliquam ciuitatem, sic commotus est spiritus meus cogitando, ut hec recordaretur ex tempore, ita motus est et loco. Quod si in loco mouetur, an in celo, an in terra mouetur? quia sine celo et terra nullus est locus. Ubi enim fuit ipse spiritus, in celo  an in terra, ut uideret ipsam lectionem uel ipsam ciuitatem? Ergo si in nullo loco uidit, ut recordaretur, in se ipso uidit: et quia initium habet, cogitatio est omne quod initium et tempus habet. Igitur secundum supradictam rationem spiritus creatus per tempus moueri potest, non per locum: spiritus uero creator sine tempore et loco, corpus autem et tempore et loco. Sequitur:

Immisit ergo Dominus Deus soporem in Adam, et tulit unam de costis eius, usque, Hec uocabitur uirago, quia ex uiro suo sumpta est.

Hieronymus.---Et misit Dominus Deus exstasim super Adam, pro exstasi, id est, mentis excessu, in Hebreo habetur thardema, quod Aquila , Symmachus , id est, grauem et profundum soporem interpretati sunt. Denique sequitur: Et dormiuit. Id ipsum uerbum et in Ione stertentis somno positum est. Sequitur:

Hoc nunc os ex ossibus meis, et caro de carne mea.  Hec uocabitur mulier, quoniam ex uiro sumpta est. Non uidetur in Greco et in Latino resonare, cur mulier appelletur, quia ex uiro sumpta sit: sed etymologia in Hebreo sermone seruatur. uir quippe uocatur Is, mulier Issa. Unde et Symmachus pulchre etymologiam etiam in Greco uoluit custodire, dicens: , ; quod nos Latine possumus dicere, Hec uocabitur uirago, quia ex uiro sumpta est. Porro Theodotio aliam etymologiam suspicatus est. dicens: Hec uocabitur assumptio, quia ex uiro sumpta est. Potest quippe Issa secundum uarietatem accentus et assumptio intelligi.

Augustinus.---Quod si queritur de facta prius muliere, quomodo se habeat causabilis illa conditio, utrum iam id habebat, ut secundum eam necesse esset ex uirili latere feminam fieri, an hoc tantum habebat ut fieri possit: ut autem ita fieri necesse esset, non ibi iam conditum, sed in Deo erat absconditum.  Dicam quid mihi uideatur: omnes iste nature usitatissimos cursus habent, quasdam naturales leges suas ex his uelut primordiis rerum omnia que gignuntur, suoque tempore exortus processusque sumunt, finesque et decessiones sui cuiusque generis. Unde fit ut de grano tritici non nascatur faba, uel de homine pecus. Super hunc autem motum cursumque rerum naturalem potestas Creatoris habet apud se posse de his omnibus facere aliud quam eorum quasi feminales rationes habent. Horum et talium modorum rationes, non tantum in Deo sunt, sed ab illo etiam rebus creatis indite atque concrete. Ut autem lignum de terra excisum, aridum, perpolitum, sine ulla radice, sine terra et aqua repente floreat, et fructum gignat, dedit quidem naturis, quas creauit, ut ex eis et hec fieri possint. uerumtamen et alio modo dedit, ut non hec haberent in motu naturali, sed in eo quo ita creata essent, ut eorum natura sue uoluntati amplius subiaceret. Habet ergo Deus in se ipso absconditas  quorumdam factorum causas, quas rebus conditis non inseruit: ibi est et gratia, per quam salui fiunt peccatores. Nam quod attinet ad naturam iniquam sua uoluntate deprauatam, recursum per semetipsam non habet, sed per Dei gratiam: propter quod mysterium gratie huius Apostolus absconditum dixit non in mundo, sed in Deo, qui uniuersa creauit. Quamobrem omnia etiam que ad hanc gratiam significandam non naturali motu rerum, sed mirabiliter facta sunt, eorum etiam cause in Deo abscondite fuerunt, quorum si unum erat quod ita mulier facta est de latere uiri, et hoc dormientis, non habuit hic prima rerum conditio, quando sexta die dictum est: Masculum et feminam fecit eos, ut femina omnino sic fieret: sed tantum hoc habuit, quia et sic fieri possit. Ne contra causas, quas uoluntate instituit, mutabili uoluntate aliquid faceret. Quod autem fieret, ut aliud omnino futurum non esset, absconditum erat in Deo, qui uniuersa  creauit.

Augustinus de Anima Mulieris.---Quo modo de carne mulieris, quemadmodum facta sit, Scriptura narrauit. Tacuit autem de anima, multo magis nos fecit intentos, ut de hoc modo refelli possint, siue non possint, qui credunt animam de anima hominis: sicut de carne carnem fieri a parentibus in filios, utriusque rei transfusis seminibus. Hinc enim primitus mouentur, ut dicant quod unam animam Deus fecerit, quam sufflauit in faciem hominis, quem de puluere finxerat, et ut ex illa iam cetere creentur anime hominum, sicut ex illius carne omnis etiam caro hominum; huic suspicioni facile occurritur. Si enim propterea putant animam mulieris ex anima uiri factam, quia non scriptum est quod in mulieris faciem sufflauerit Deus, cur credunt ex uiro animam quoque feminam, quando ne id quidem scriptum est. Ac primum illud quidem firmissime teneamus, anime naturam non in naturam corporis conuerti,  ut que iam fuit anima fiat corpus: nec in naturam anime irrationalis, ut que fuit anima hominis fiat pecoris; nec in naturam Dei, ut que fuit anima fiat quod Deus est. Illud etiam non minus certum esse debet, animam non esse nisi creaturam Dei. Nunc itaque et illud consideremus, utrumne unam confirmet sententiam, sed utrique possit accommodari quod scriptum est: Per unum hominem peccatum introiuit in mundum, et per peccatum mors: et ita in omnes homines mors pertransiit, in quo omnes peccauerunt . Ex his enim uerbis Apostoli, qui defendunt animarum propaginem, sententiam suam sic astruere moliuntur. Si secundum solam carnem, inquiunt, potest intelligi peccatum, uel peccator, non cogimur in his uerbis ex parentibus animam credere. Si autem in quamuis per illecebram carnis, non tamen peccat nisi anima, quomodo accipiendum est quod dictum est, in quo omnes peccauerunt, si non ex Adam etiam anima, sicut caro propagata est.  uerissime quidem ac ueracissime scriptum est: Caro concupiscit aduersus spiritum, et spiritus aduersus carnem . Sed tamen carnem sine anima concupiscere nichil puto, quod omnis doctus atque indoctus non dubitet, ac per hoc ipsius concupiscentie carnalis causa non est in anima sola: sed multo minus est in carne sola, ex utroque enim erit ex anima, scilicet quod sine illa delectatio nulla sentitur: ex carne autem, quod sine illa carnis delectatio non sentitur. Carnem itaque concupiscentem aduersus spiritum, dicit Apostolus, carnalem procul dubio delectationem, quam de carne et cum carne spiritus habet, aduersus delectationem quam solus habet. Nam cum spiritus membris corporis imperat, ut huic desiderio seruiant, quo solus accenditur, uelut cum assumitur codex cum aliquid scribitur, legitur, disputatur, auditur. Cum denique panis frangitur esurienti, obedientiam caro exhibet, non concupiscentiam mouet. His atque huiusmodi desideriis, quibus sola anima concupiscit, cum aduersatur aliquid quod  eamdem animam secundum carnem delectet, tunc dicitur caro concupiscere aduersus spiritum, contra quod peccatum militant sub gratia constituti, non ut non sit in eorum corpore, quia de uita mortale est, ut mortuum iudicatur, sed ut non regnet. Non autem regnat, cum desideriis eius non obeditur. Secundum hanc sententiam nec rem absurdissimam dicimus, quod caro sine anima concupiscat. Nec Manicheis consentimus, qui cum uiderent carnem non posse sine anima concupiscere, aliam quamdam animam suam ex alia natura Deo contraria carnem habere putauerunt. Nec alicui anime non esse necessariam Christi gratiam dicere cogimur.


DISCIPULUS.

Cum dicitur nobis: Quid meruit anima infantis, unde illi perniciosum sit, non percepto baptismo exire de corpore?


 MAGISTER.

Quibus respondetur, animas quidem corporibus hominum Deum nouas singillatim dare, ad hoc ut de carne peccati de originali peccato ueniente recte uiuendo, carnalesque concupiscentias sub Dei gratia subigendo meritum comparent, quo cum ipso corpore in melius transferantur tempore resurrectionis: sed necesse esse ut cum membris terrenis atque mortalibus maxime, que de peccati carne propagatis miro modo coaptentur, ut ea primitus uiuificare post etiam etatis accessu regere possint, tanquam obliuioni pregrauentur, que si esset quodammodo indigestabilis, Creatori tribuitur. Cum uero paulatim ab huius obliuionis tempore anima resipiscit, quid ei obest illam uelut somno paululum immergi, unde paulatim euigilans in lucem intelligentie emergat: sed antequam per etatem possit secundum spiritum uiuere, necesse habet Mediatoris sacramentum: ut quod per eius sacramentum et fidem nondum potest, per eorum qui diligunt, fiat. Quid ergo, aliquis  ait, si non curauerint sui uel infidelitate uel negligentia, an forte nichil oberit? Quid ergo prodest ei cui subuenitur? Hi pro causa sua quid respondere possint, qui secundum Scripturas sanctas, uel quod apud eas inueniatur, uel quod eis non aduersetur, conantur asserere, animas nouas non de parentibus tractas corporibus dari, nondum me audisse, uel alicubi legisse confiteor; sed etiamsi uincant non certando, sed probando, qui animarum traducem affirmant, non erit tamen consequens ut etiam Christi anima ex illius preuaricatoris traduce uenisse credenda sit. Nam corpus Christi quamuis ex carne femine sumptum sit, que de illa carnis peccati propagine concepta fuerat: tamen quia sic ex ea non conceptus est quomodo fuerat illa concepta, nec ipsa erat caro peccati, sed similitudo carnis peccati. Denique si a me queratur unde acceperit animam Christus iehsu, malim quidem hinc audire meliores atque doctiores, sed tamen pro meo captu  libentius responderim, non de Adam, sed unde Adam, id est, ex Deo. Est enim in Epistola que scribitur ad Hebreos locus quidam diligenti consideratione dignissimus. Cum enim per Melchisedech, in quo huius rei figura precesserat, discerneretur sacerdotium Christi a sacerdotio Leui: uidete, inquit, qualis hic est, cui et decimam partem Abraham dedit de primitiis patriarcha . Non autem ex illo ibi decimatus est, cuius caro inde non feruorem uulneris, sed materiem medicaminis traxit. Nam cum ipsa decimatio ad prefigurandam medicinam pertinuerit, illud in Abrahe carne decimabatur quod curabatur, non illud unde curabatur. Eadem namque caro non Abrahe tantum, sed ipsius primi terrigenique hominis simul habebat, et uulnus preuaricationis, et medicamentum uulneris. uulnus preuaricationis in lege membrorum, medimentum uulneris in eo quod inde sine opere concupiscendi de uirgine assumptum est propter mortis  sine iniquitate consortium, et sine falsitate resurrectionis exemplum. Hic forte dicent: Sicut potuit ibi esse secundum carnem et non decimari, cur non etiam secundum animam sine decimatione potuerit, quia in corporis semine potest esse uis inuisibilis, que incorporaliter numeros agit: non oculis, sed intellectu discernenda ab ea corpulentia, que uisu tactuque sentitur. Sed quid laborem in re que persuaderi uerbis nemini potest, nisi tantum ac tale ingenium sit quod possit legentis preuoluere conatum, nec tamen totum exspectare sermonem. Breuiter ergo colligam, si potuit et de anima fieri, quod cum de carne diceremus. Forsitan itaque ita intellectum sit, ita est de traduce anima Christi, ut non secum labem preuaricationis attraxerit. Si autem sine isto reatu potuit inde esse, non est inde iam de ceterarum animarum aduentu, utrum ex parentibus, an desuper sit. uincant qui potuerint, ego adhuc inter utrosque ambigo, et moueor aliquando sic, aliquando autem sic, saluo eo duntaxat, ut uel corpus  esse animam, uel aliquam corpoream qualitatem siue coaptationem, si ita dicenda est, quam Greci harmoniam uocant: nec cuilibet ista garrientem me crediturum esse considera, adiuuante Domino mentem meam moneo sane, quantum ualeo. Si quos ista preoccupauit opinio, ut animas credant ex parentibus propagari, quantum possunt, se ipsos considerent, et interim sapiant corpora non esse animas suas. Nulla enim propior natura est, qua possit Deus incorporaliter cogitari, quam ea que ad ipsius imaginem facta est, et nichil uicinius, quam ut a credente quod anima corpus sit, etiam Deus corpus esse credatur.


DISCIPULUS.

Nunquid quia opus erat Ade, ut ei coniux fieret, aliter non poterat fieri, nisi ut dormienti costam detraheret, ex qua coniux edificaretur.


 MAGISTER.

Poterat et aliter fieri, sed ideo congruentius iudicauit, ut sic fieret unde aliquid significaretur. Sicut enim dormienti Ade costa detrahitur, et coniux efficitur, ita et Christo moriente de latere sanguis effunditur, ut Ecclesia construatur. Communicans namque corpore et sanguine Christi, efficitur Ecclesia coniux Christi.


DISCIPULUS.

Sequitur. Quid sibi uult quod dicit Adam, Quamobrem relinquet homo patrem et matrem suam, et adherebit uxori sue, et erunt duo in carne una. Et beatus Paulus Apostolus hoc capitulum ponens exposuit, dicens: Sacramentum hoc magnum est. Ego autem dico in Christo, et in Ecclesia . Sed quomodo reliquerit Patrem, cum una substantia sit Patri: aut ubi esse poterit Pater sine Filio, cum de ipso Filio, qui Sapientia dicitur, qui attingit a  fine usque ad finem fortiter, et disponit omnia suauiter?


MAGISTER.

Ergo si ibi est Filius, ubi est Pater, non potest esse Pater sine Filio, nec Filius sine Patre: quia scilicet sicut inseparabiles sunt in natura, ita et separabiles in personis; sic enim ipse Filius de Patre dicit in Euangelio: Qui me misit, mecum est . Quomodo igitur derelinquit Patrem et adheret uxori sue, id est, Ecclesie sue, nisi eo modo quo dicit Apostolus: Qui cum in forma Dei esset, non rapinam arbitratus est esse se equalem Deo, sed semetipsum exinaniuit, formam serui accipiens . Igitur ipsa forma est seruilis acceptio siue exinanitio, quanquam non sit diuinitatis abolitio, aut nature amissio: tamen propter formam serui, in qua dignoscitur apparuisse, iure dicitur patrem reliquisse. Sed reliquit et matrem, Synagogam scilicet ueteri Testamento carnaliter inherentem: et adhesit  uxori sue, id est Ecclesie, ut pace Noui Testamenti essent duo in carne una. Sequitur.

Ambrosius.---Et erant nudi Adam et uxor eius, et non pudebat eos. uerum est omnino, nuda erant corpora duorum hominum in paradiso conuersantium, nec pudebat eos. Quid enim puderet, quando nullam legem senserant in membris suis repugnantem legi mentis sue, que illos pena peccati post perpetrationem preuaricationis secuta est, usurpante inobedientia prohibitum, et iustitia puniente commissum: quod antequam fieret, nudi erant, ut dictum est, et non confundebantur; nulli erat motus in corpore, cui uerecundia deberetur. Nihil putabant uelandum, quia nichil senserant refrenandum; quemadmodum propagaturi essent filios, iam antea disputatum est. Non tamen eo modo credendum est quo propagauerunt posteaquam crimen admissum predicta ultio consecuta est, cum priusquam morerentur, iam in corpore inobedientium hominum iustissimo reciprocatu inobedientium  membrorum tumultu mors concepta uersaret.

Serpens autem erat callidior cunctis animantibus que erant super terram, que fecerat Dominus Deus, qui dixit ad mulierem: Cur precepit uobis Deus, et reliqua.


DISCIPULUS.

Augustinus.---Quomodo serpens loqui poterat in paradiso, cum aliquibus pateat irrationabile esse animal?


MAGISTER.

Serpens per se loqui non poterat, nec quia hoc a Creatore acceperat assumpsit, nisi nimirum illum diabolus utens, et uelut organum per quod articulatum sonum emitteret: per illum nempe uerba faciebat, et tamen hoc etiam ille nesciebat. Natura igitur rationis expers subditur nature rationali, sed tamen non totum quod uult ex ea uel in ea facit, sed quantum a Deo acceperit.


 DISCIPULUS.

Et si non intelligunt serpentes, quomodo audiunt uerba Marsorum, ut ab incantationibus eorum de speluncis exeant suis?


MAGISTER.

Licet intellectum non habeant, tamen sensu corporis nullatenus carent: habent enim uisum, auditum, gustum, odoratum, et ideo quamuis audiant uerba Marsorum, nequaquam tamen intelligunt. Non enim obediunt intelligendo, sed ut de antris ad uerba Marsorum exeant, permittente Deo coguntur a diabolo: unde datur testimonium de illo primo facto, quia primum hominem per serpentem decepit in paradiso.


DISCIPULUS.

Ambrosius.---Cur per istud animal permisit eum tentari?


 MAGISTER.

Non mirum est si per serpentem tentatur, per quem diabolus prefiguratur, quia ipse antiquus hostis iniquissimam habet uoluntatem, et equissimam potestatem: quia semper habet uoluntatem malefaciendi, nichil habet potestatis nocendi sine Dei permissione.


DISCIPULUS.

Quare permisit tentare, quem consensurum presciebat?


MAGISTER.

Ambrosius.---Dicam quantum uel donat sapere, uel sinit dicere, non mihi uideri magne laudis fuisse hominem, si propterea possit bene uiuere, quia nemo male uiuere suaderet, cum et in natura posse, et in potestate habeat uelle, non consentire suadenti. Cur itaque tentari non sineret, quem consensurum esse presciebat, cum id facturus esset propria uoluntate  per culpam, et ordinandus esset illius equitate per penam. Sic autem quidam mouentur de hac primi hominis tentatione, quod eam fieri permiserit Deus, quasi nunc non uideant uniuersum genus humanum diaboli insidiis sine cessatione tentari, cur et hoc permittit Deus? An quia probatur et exercetur uirtus, et est palma gloriosior non consensisse tentatum, quam non potuisse tentari.


DISCIPULUS.

Rursum que supra.---Talem, inquiunt, faceret hominem, qui nollet omnino peccare.


MAGISTER.

Ecce nos concedimus meliorem esse naturam, que omnino peccare nollet: concedant et ipsi non esse malam naturam, que sic facta est, ut possit non peccare si nollet. Illa quippe est in sanctis angelis, hec in sanctis hominibus. Qui autem sibi partes iniquitatis elegerunt, laudabilemque naturam culpabili  uoluntate deprauarunt, non quia presciti sunt, ideo creari minime debuerunt. Nam Deus nec iustitia cuiusquam recti hominis eget, quanto minus iniquitate peruersi. Cum enim ratio certa demonstrat duo quedam non equabilia bona, sed unum superius, alterum inferius: non intelligunt tardi corde, cum dicant utrumque tale esse, nichil se aliud dicere quam solum illud esse, ac sic cum equare uolunt genera bonorum, numerum minuunt. Quis autem istos audiret, si dicerent: Quomodo excellentior sensus est uidendi quam audiendi, quatuor oculi essent, et aures non essent. At enim si Deus uellet, isti etiam boni essent. Quanto melius hoc Deus uoluit ut quod uellent essent: sed boni infructuose, mali autem impune non essent. Sed presciebat quod eorum fuisset uoluntas mala? Presciebat sane, et quia falli non potest eius prescientia, ideo non ipsius, sed eorum est uoluntas mala.


DISCIPULUS.

 Cur ergo eos creauit quos tales futuros esse presciebat?


MAGISTER.

Quia sicut preuidit quod mali essent futuri, sic etiam preuidit de malis factis eorum quid boni ipse esset facturus. Sic enim eos fecit ut essent aliis exercitationis adminiculum, et timoris exemplum. Ergo, inquiunt, est aliquid in operibus Dei quod alterius malo indigeat, quo proficiat ad bonum. Itane sic obdurauerunt et excecati sunt homines, nescio quo studio contentionis, ut non audiant uel uideant quibusdam punitis, quam plurimi corrigantur. Quis enim paganus, quis Iudeus, quis hereticus non in domo sua quotidie probet, ex quo opere diuine prouidentie in eos ueniat imponendi commotio discipline. Magna opera Domini, exquisita in omnes uoluntates eius. Preuidit bonos futuros, et creat; preuidit malos futuros, et creat. Seipsum ad fruendum prebens  bonis, multa munerum suorum largiens et malis: nichil sibi consulens, nec de operibus bonorum, et bonis consulens, etiam de penis malorum.

Iterum.---Si queritur cur per serpentem diabolus tentare permissus sit, non sit mirum, cum demonia in porcos intrare Christus ipse permiserit. Magis de ipsa natura diaboli scrupulosius queri solet, quam totam heretici quidam offensi molestiam male uoluntatis eius alienare conantur a creatura summi et ueri Dei, et alterum ei dare principium quod sit contra Deum. Non enim ualent intelligere omne quod est, in quantum aliqua substantia est, et bonum esse, et nisi ab illo uero Deo, a quo omne bonum est, esse non posse. Malum uero uoluntate inordinate moueri, bona inferiora superioribus preponendo: atque ita factum esse ut rationalis creature spiritus sua potestate propter excellentiam delectatus tumesceret superbia, per quam caderet a beatitudine spiritalis paradisi, et inuidentia contabesceret. In quo tamen bonum est hoc ipsum quod  uiuit et uiuificat corpus, siue ereum, sicut ipsius diaboli uel demonum spiritus; siue hominis anima, cuiusuis etiam maligni et peruersi. Nonnulli enim dicunt ipsum diabolum fuisse casum a supernis sedibus, quod inuiderit homini facto ad imaginem Dei. Porro autem inuidia sequitur superbiam, non precedit: non enim causa superbiendi est inuidia, sed causa inuidendi superbia. Cum igitur superbia sit amor excellentie proprie, inuidia uero odium felicitatis aliene, quid unde nascatur, satis in promptu est. Amando enim quisque excellentiam suam, uel paribus inuidet, quod ei cequentur: uel superioribus, quod eis non cequentur. Superbiendo igitur inuidus, non inuidendo quisque superbus est. Initium autem figmenti Domini a propheta dictus est, quod fecit ut illudatur ab angelis eius: non quia ipsum primitus condidit, sed quia cum sciret eum ad hoc propria uoluntate futurum ut bonis noceret, creauit eum ad hoc ut de illo bonis prodesset. Hoc  est enim ut illudatur ab angelis eius, quoniam sic illuditur, cum sanctis prosunt tentationes, quibus eos deprauare conatur, et ideo initium figmenti ad illudendum: per serpentem uero locutum fuisse diabolum, ipse usus quotidianus docet. Nam serpentes, sicut superius dictum est, magis mouentur carminibus hominum, quam ullum genus aliud animantium: quia hec non parua testatio est, naturam primitus humanam serpentis seductam esse colloquio. Hoc autem permittuntur demones ad primi facti memoriam commendandam, quo sit eis quedam cum humano genere familiaritas.


DISCIPULUS.

Potuit eos ista tentatio de paradiso eiicere an non?


MAGISTER.

Id intelligendum, quod non potuit, si non eleuassent in uanam gloriam, quando eis contrarius hostis promisit,  dicens: Si comederitis ex eo, aperientur oculi uestri, et eritis sicut dii. Sic namque scriptum est: Ante ruinam exaltabitur cor .

Recapitulatio Isidori.---Serpens autem ille sapientior omnium bestiarum indicat diabolum, qui inde serpens dicitur quod uolubili uersetur astutia. Sed quid est quod ipse per mulierem decepit, et non per uirum: quia non potest ratio nostra seduci ad peccandum, nisi precedente delectatione, in carnali infirmitatis affectu, qui magis debet obtemperare rationi tanquam uiro dominanti. Hoc enim in unoquoque homine geritur in occulto quodam secretoque coniugio. Suggestionem quippe serpentem accipiamus, mulierem uero animalem corporis sensum, rationem autem uirum: ergo quando occurrit mala suggestio, quasi serpens loquitur: sed si sola cogitatio oblectetur, illius suggestionis et refrenante ratione consensus explendi operis non succedat, sola mulier uidetur comedisse illicitum. Quod si ipsum  peccatum etiam et mens perpetrandum decernat, iam uir deceptus est, iam mulier cibum dedisse uiro uidetur. Illecebre enim consentire, de ligno prohibito manducare est. Tunc quippe iure a uita beata tanquam a paradiso expellitur homo, peccatumque ei imputatur, etiamsi non sequatur effectus: quia etsi non est in factis culpa, in consensu tamen retinetur conscientia. Hec secundum anagogen. Ceterum iuxta metaphoram poterit callidus iste serpens hereticorum uersutiam designare. Nonnulli enim loquacius atque subtilius promittunt illicita curiositate secretorum adapertionem atque scientiam boni et mali: et in ipse homine tanquam in arbore, que plantata est in medio paradisi, eam ignoscentiam demonstrare. Contra hunc serpentem clamat Apostolus, cum dicit: Metuo, ne sicut serpens Euam seduxit uersatia sua, sic sensus uestri corrumpantur . Seducitur uerbis huius serpentis carnalis nostra concupiscentia, et per illam decipitur Christianus  Adam, non Christus. Dicit ergo iste ad mulierem: Cur precepit uobis Deus ut non comederetis ex omni ligno paradisi? Sic et hereticorum curiosa cupiditas, sic predicatores praui ad diligentiam erroris, fallacium auditorum carnalium corda succendunt, dicentes: Quare fugitis scientiam habere latentem, noua semper exquirite, boni malique scientiam penetrate. Unde illa in Salomone mulier, hereticorum speciem tenens, dicit: Aqua furtiue dulciores sunt, et panis absconditus suauior . Subiecit deinde idem serpens: Quacunque die comederetis ex eo, statim aperientur oculi uestri, et eritis ut dii, scientes bonum et malum. Sic et omnes generaliter heretici diuinitatis meritum profitentur, atque scientie pollicitatione decipiuntur, et reprehendunt eos quos simpliciter credentes inuenerint: et quia omnino carnalia persuadent, quasi et carnalium oculorum adapertionem conantur adducere, ut interior oculus obscuretur. Sequitur:

uidit igitur mulier quod bonum esset lignum, tulitque  de fructu illius, et comedit.

Isidorus.---Mulier comedit ante, non uir, ideo quia carnales facilius persuadentur ad peccatum, nec tam uelociter spiritales decipiuntur. Sequitur:

Deditque uiro suo, et comedit. Utique, quia post delectationem carnalis concupiscentie nostre, etiam ratio nostra subiicitur ad peccandum.

Cumque cognouissent se esse nudos, consuerunt folia fici, et contexerunt se. Item, quia seculum asperum amplectuntur, qui prurigine uoluptatis carnalis uruntur, quique decepti heretica prauitate, et gratia Dei nudati, tegumenta mendaciorum, tanquam folia fici colligunt, facientes sibi succinctoria prauitatis, cum de Domino uel Ecclesia mentiuntur. Et ut ait Gregorius: Adam namque post peccatum inobedientie, mox pudenda contexit; quia contumeliam spiritus Deo intulit, mox contumeliam carnis inuenit: et quia auctori suo subditus esse noluit, iura carnis subdite, quam regebat, admisit, ut in ipso se uidelicet inobedientie  sue confusio redundaret, et superatus disceret quod elatus amisit. Sequitur:


DISCIPULUS.

Augustinus.---Adduxit Deus ad Adam cuncta animalia et uolatilia, uidensque ea, imposuit nomina. Et de muliere paulo post dicitur.

uidit igitur mulier quod bonum esset lignum ad uescendum. Ecce Scriptura manifestissime ostendit amborum oculos apertos fuisse. Nec est enim fas dicere, primos homines cecos factos, et cur post paululum post ligni uetiti tactum eadem Scriptura dicit: Aperti sunt oculi amborum?


MAGISTER.

Nisi oculos apertos haberent, nec ille animalibus nomina imponeret, nec illa uideret ligni pulchritudinem. Hoc quippe uerum est quia oculos apertos haberent, et tamen nisi ad aliquid essent clausi, nullatenus Scriptura diceret, Aperti sunt oculi amborum.  Aperti scilicet, non aliud, nisi ad inuicem cognoscendum, ut esset lex in membris repugnans legi mentis, ut etiam in ipsis membris esset non uoluntarius motus, iusta scilicet Dei uindicta: ut homo qui noluit Deo esse subiectus, non haberet subditum corpus. Ergo in id aperti sunt oculi amborum, ut mouerentur concupiscentialiter membra. Sequitur:

Et cum audissent uocem Domini Dei deambulantis in paradiso ad auram.


DISCIPULUS.

Augustinus.---Post absconderunt se Adam et Eua uxor eius a facie Domini in medio ligni paradisi. Rogo ergo, edissere, quid sit illa Dei deambulatio.


MAGISTER.

Absit enim, ut Deus Trinitas ex hoc quod eius dicitur deambulatio, corporeus aut localis esse credatur. Omne locale, corpus est utique; et omne  corpus, locale est. Deus uero incorporea res est, nec corporaliter mouetur; neque loco continetur, neque de loco ad locum transfertur. Est nempe eius deambulatio intelligenda per aliquam creaturam facta, quam creaturam hominem fuisse, ex ipsius circumstantia Scripture intellectum a maioribus recolo.

Gregorius.---Cum audisset Adam uocem Domini Dei deambulantis in paradiso ad auram post meridiem, abscondit se inter ligna paradisi. Nonnunquam per angelos simul uerbis et rebus loquitur Deus, cum quibusdam motibus insinuat hoc quod sermonibus narrat. Neque enim Adam post culpam in diuinitate uidere Deum potuit, sed increpationis uerba per angelum audiuit.


DISCIPULUS.

Sed querendum nobis est quid sit quod post peccatum hominis Dominus in paradiso iam non stat, sed ambulat.


 MAGISTER.

Hoc patenter datur intelligi quod irruente culpa, se a corde hominis motum demonstrat. Quid est quod ad auram post meridiem, nisi quod lux feruentior ueritatis abscesserat, et peccatricem animam culpe sue frigora constringebant. Ad auram namque post meridiem, primus homo post culpam absconsus, inuenitur: quia enim meridianum calorem caritatis perdiderat, iam sub peccati umbra, quasi sub frigore aure torpebat; sicut de eodem peccanti homine scriptum est: Quia secutus est umbram. Charitatis enim calorem perdiderat, et uerum solem homo deseruit, et sub umbra se interni frigoris abscondit. Unde et uoce eiusdem ueritatis dicitur: Abundabit iniquitas, refrigescet caritas multorum . Increpauit ergo Adam deambulans, ut cecis mentibus nequitiam suam non solum sermonibus, sed etiam rebus aperiret, quatenus peccator homo, et per uerba quod fecerat, audiret; et per  deambulationem, amisso eternitatis statu, mutabilitatis sue inconstantiam cerneret: et per auram, feruore caritatis expulso, torporem suum animaduerteret, et per declinationem solis cognosceret quod ad tenebras propinquaret.


DISCIPULUS.

uocauit autem Dominus Adam, et dixit: Ubi es? Quid est quod Dominus post lapsum requirit Adam, Ubi es? Nunquidnam diuina potentia nesciebat ad que post culpam seruus latibula fugerat, quem nichil latet?


MAGISTER.

Hoc procul dubio credendum, quia omnia nuda et aperta sunt oculis eius: sed quia uidit culpa lapsum, etiam sub peccato uelut ab oculis ueritatis absconditum, quia tenebras erroris eius approbat, quasi ubi sit peccator ignorat, eumque euocat et requirit dicens: Adam, ubi es? Per hoc quod uocat, signum  dat quia ad penitentiam reuocat: per hoc quod requirit, aperte insinuat quia peccatores iure damnandos ignorat. Hoc namque in loco desperati ad spem redeant, quia et ipsi impii ad spem indulgentie prouocantur. Qui ait: Audiui, Domine, uocem tuam in paradiso, et timui eo quod nudus essem, et abscondi me. Qui dixit: Quis enim indicauit tibi quod nudus esses, nisi quod ex ligno, de quo tibi preceperam ne comederes, comedisti? Dixitque Adam: Mulier quam dedisti mihi sociam, dedit mihi de ligno, et comedi.

Gregorius.---Sciendum summopere est quod quatuor modis peccatum perpetratur in corde, quatuor consummatur in opere. In corde namque suggestione, delectatione, consensu et defensionis audacia perpetratur. Fit enim suggestio per aduersarium, delectatio per carnem, consensus per spiritum, defensionis audacia per elationem. Culpa enim que terrere mentem debuit, extollit, et deiiciendo eleuat, sed grauius eleuando supplantat: unde et illam primi hominis rectitudinem antiquus hostis his quatuor  ictibus fregit. Nam, ut supra diximus, serpens suasit, Eua delectata est: Adam consensit, qui etiam requisitus confiteri culpam., per audaciam noluit. Hoc uero in humano genere quotidie agitur, quod actum in primo parente nostri generis non ignoratur. Serpens suasit, quia occultus hostis mala cordibus hominum latenter suggerit: Eua delectata est, quia carnalis sensus ad uerba serpentis mox se delectatione substernit. Assensum uero Adam mulieri prepositus prebuit, quia dum caro in delectationem rapitur, etiam a sua rectitudine spiritus infirmatus inclinatur. Et requisitus Adam confiteri culpam noluit, quia uidelicet spiritus quo peccando a ueritate disiungitur, eo in ruine sue audacia nequius obduratur. Per timorem quippe Adam semetipsum absconsurus fugerat, sed tamen requisitus innotuit, quantum etiam timens tumebat. Cum enim ex peccato presens pena metuitur, et amissa Dei facies non amatur, timor iste ex tumore est, non ex humilitate.  Iisdem etiam quatuor modis peccatum consummatur in opere. Primo namque latens culpa agitur, postmodum uero etiam ante oculos hominum sine confusione reatus aperitur: dehinc et in consuetudinem ducitur, ad extremum quoque uel false spei seductionibus, uel obstinatione misere desperationis enutritur. Sequitur:

Et dixit Dominus ad mulierem: Quare hoc fecisti? Que respondit: Serpens decepit me.

Gregorius.---Ad hoc quippe requisiti fuerant, ut peccatum quod transgrediendo commiserant confitendo delerent. Unde et serpens ille persuasor, qui non erat reuocandus ad ueniam, non de culpa est requisitus. Interrogatus itaque homo est ubi esset, ut post perpetratam culpam resipisceret, et confitendo agnosceret quam longe a conditoris sui facie abscessit: sed adhibere sibimet utrique defensionis solatia quam confessionis elegerunt. Cumque excusare peccatum uoluit uir per mulierem, mulier per  serpentem, auxerunt culpam, quam tueri conati sunt: oblique Adam Dominum tangens, quod ipse peccati eorum auctor exstiterit, qui mulierem fecit; Eua culpam ad Dominum referri, qui serpentem in paradiso posuisset. Qui enim ore diaboli fallentis audierant, Eritis ut dii, quia Deo esse similes in diuinitate non quiuerant, ad erroris sui cumulum Deum sibi similem facere in culpa conati sunt. Sic ergo reatum suum dum defendere moliuntur, addiderunt, ut culpa eorum atrocior discussa fieret quam fuerat perpetrata. Unde nunc quoque humani generis rami ex hac adhuc radice amaritudinem trahunt, et cum de uoto suo quisque arguitur, sub defensionum uerbis quasi sub quadam se arbore foliis abscondit, et uelut quedam excusationis sue opaca secreta faciem Conditoris fugit, dum non uult cognosci quod fecit. In hac uidelicet occultatione non se Domino, sed Dominum abscondit sibi. Agit quippe ne omnia uidentem uideat, non autem ne ipse uideatur,  quia unicuique peccatori exordium illuminationis est humilitas confessionis.

Dixit quoque Deus ad serpentem: Quia fecisti hoc, maledictus es inter omnia animantia et bestias terre. Super pectus tuum gradieris, et terram comedes cunctis diebus uite tue: inimicitias ponam inter te et mulierem, et semen tuum, et semen illius, ipsa conteret caput tuum, et tu insidiaberis eius calcaneo.

Hieronymus in Hebraicis Questionibus.---In Hebreo ita habetur, Super pectus tuum gradieris, id est, ut calliditates et uersutias cogitationum eius aperiret, quod omnes gressus ipsius nequitie esset et fraudis. Sed et quod sequitur: Terram manducabis, pro terra Aphar scriptum est, quod nos fauillam possumus et puluerem dicere. Ipsa conteret caput tuum, et tu insidiaberis calcaneo eius, quia et nostri gressus prepediuntur a colubro, et Dominus conteret Satanam sub pedibus nostris uelociter.

Item recapitulatio.---Dicitur postea serpenti: Maledictus eris inter omnia animantia, super pectus tuum  et uentrem gradieris. Nomine etenim pectoris significatur superbia mentis: nomine autem uentris, ut Septuaginta transtulere, significantur desideria carnis. His enim duabus rebus serpit diabolus eos quos uult decipere, id est, aut terrena cupiditate, et luxuria, aut superbia et insana ruina. Et terram manducabis, id est, ad te pertinebunt quos terrena cupiditate deceperis. Omnibus diebus uite tue, id est, omni tempore quo agis hanc potestatem, ante illam ultimam penam iudicii. Inimicitias ponam inter te et mulierem, et semen tuum, et semen illius. Semen diaboli peruersa suggestio est; semen mulieris, fructus est boni operis, quo peruerse suggestioni resistitur. Ipsa caput illius conteret, si eum mens in ipso initio male suggestionis excludit: ille insidiatur calcaneo eius, quia mentem quam prima suggestione non decepit, decipere in finem tendit. Quidam autem hoc quod dictum est: Inimicitias ponam inter te et mulierem, de uirgine, de qua Dominus natus est, intellexerunt,  eo quod illo tempore ex ea Dominus nasciturus, ad inimicum deuincendum, et ad mortem, cuius ille auctor erat, destruendam promittebatur. Nam illud quod subiunctum est, Ipsa conteret caput tuum, et tu insidiaberis calcaneo eius: hoc de fructu uentris Marie, qui est Christus, intelligitur, id est, Tu eum supplantabis, ut moriatur: ille autem uictor resurget, et caput tuum conteret, quod est mors. Sicut et Dauid dixerat ex persona Patris ad Filium: Super aspidem et basiliscum ambulabis, et conculcabis leonem et draconem. Aspidem dixit mortem, basiliscum peccatum, leonem Antichristum, draconem diabolum.

Hieronymus in eodem libro.---Multiplicans multiplicabo tristitias tuas, et gemitus tuos, et ad uirum conuersio tua. Pro tristitia et gemitu: in Hebreo, dolores conceptus, habetur, et, ad uirum conuersatio tua. Pro conuersione Aquila societatem, Symmachus appetitum, uel impetum transtulerunt.

 Alibi Isidorus.---De pena autem mulieris quid significet quod ei dicitur, In dolore paries filios, nisi quia uoluptas carnalis cum aliquam malam consuetudinem uult uincere, patitur in exordio dolores, atque ita per meliorem consuetudinem parit bonum opus quasi filios. Quod uero adiecit: Et conuersio tua ad uirum tuum, et ipse tui dominabitur, hoc significat quod illa uoluntas carnalis, que cum dolore reluctauerat, ut faceret consuetudinem bonam, iam ipsis erudita doloribus cautior fit ne corruat, et obtemperat rationi, et libenter seruit quasi uiro iubenti; uocaturque dehinc mater uiuorum, id est, recte factorum, quibus contraria sunt peccata, que nomine mortuorum significantur. Ade uero dixit: Quia audisti uocem uxoris tue plus quam me, et reliqua. Et deinde: Maledicta terra in opere tuo: in laboribus comedes eam cunctis diebus uite tue: spinas et tribulos germinabit tibi, et comedes herbas terre, et reliqua, usque, Terra es, et in terram ibis.

 Hieronymus.---Maledicta terra in operibus tuis. Opera hic non ruris colendi, ut plerique putant, sed peccata significant. In Hebreo habetur, et Aquila non discordat dicens: Maledicta humus propter te. Et Theodotio: Maledicta Adama in transgressione tua.


DISCIPULUS.

Gregorius.---Maledicta terra in opere tuo, cum maledictionis iaculum diuina uox graue struat ultione plectendum, ita ut regni quoque celestis aditum claudat. Quid est quod nunc peccanti homini in terra maledictio diuina uoce, hoc quod homo facere prohibetur, infertur.


MAGISTER.

Sciendum est quod Scriptura sacra duobus modis maledictum memorat: aliud uidelicet quod approbat, aliud quod damnat; alterum enim maledictum profertur iudicio iustitie, alterum liuore uindicte. Maledictum  quippe iudicio iustitie, ipsi primo homini peccanti prolatum est, cum audiuit: Maledicta terra in opere tuo. Maledictum iustitie iudicio profertur, cum ad Abraham dicitur: Maledicam maledicentibus tibi . Rursum, quia maledictum non iudicio iustitie, sed liuore uindicte promitur, uoce Pauli predicantis admonetur, qui ait: Benedicite, et nolite maledicere , et rursum: Neque maledici regnum Dei possidebunt . Deus ergo maledicere dicitur, et tamen maledicere homo prohibetur: quia quod homo agit malitia uindicte, Deus non facit nisi examine et uirtute iustitie. Nam et sancti uiri cum maledictionis sententiam proferunt, non ad hanc ex uoto ultionis, sed ex iustitie examine erumpunt. Intus enim subtile Dei iudicium aspiciunt, et mala foras exsurgentia: qui a maledicto debeant feriri, recognoscunt, et eo in maledicto non peccant, quo ab interno iudicio non discordant. Hinc est quod Petrus in offerentem sibi pecunias Simonem, sententiam maledictionis intorsit,  dicens: Pecunia tua tecum sit in perditionem . Qui enim non ait Est, sed Sit, non indicatiuo, sed optatiuo modo: sed hec dixisse signauit. Hinc Elias duobus quinquagenariis ad se uenientibus dixit: Si homo Dei sum, ueniat ignis de celo, et consumat uos . Quorum utrumque sententia quanta ueritatis ratione conualuit, terminus cause monstrauit. Nam et Simon eterna perditione interiit, et duos quinquagenarios desuper ueniens flamma consumpsit. uirtus enim subsequens testificatur quia mentem  maledictionis sententia premitur. Cum enim et maledicentis innocentia permanet, et tamen eum qui maledicitur usque ad interitum maledictio absorbet, ex utriusque partis fine colligitur quia ab uno et intimo iudice in reum sumpta sententia iaculatur.

Isidorus unde supra.---Iam uero per sententiam que in uirum infertur ratio nostra arguitur, que et supra peccati concupiscentia seducta a paradiso  beatitudinis remota habet maledictionis terrene operationes: habet et dolores temporalium curarum quasi spinas et tribulos. Sic tamen dimittitur a paradiso beatitudinis, ut operatur terram, id est, ut in corpore isto laboret, et collocet sibi meritum redeundi ad uitam beatam, que paradisi nomine significatur: possitque aliquando manum porrigere ad arborem uite, et uiuere in eternum. Manus autem porrectio bene significat crucem uel cruciatum penitentie, per quam uita recuperatur eterna.

Gregorius.---Terra es, et in terram ibis. Primus namque homo ita conditus fuit, ut manente illo deciderent tempora, ne cum temporibus ipse transiret. Stabat ergo in momentis decurrentibus, quia nequaquam ad uite terminum per dierum incrementa tendebat. Stabat tanto robustius, quanto superstanti ardentius inherebat. At ubi uetitum contigit, mox offenso Creatore cepit ire cum tempore. Unde ei dictum est: Terra es, et in terram ibis, statu  uidelicet immortalitatis amisso. Cursus eum mortalitatis absorbuit, et dum a iuuentute ad senium, a senio traheretur ad mortem, transeundo didicit quid stando fuit: cuius nos quia de propagine nascimur, radicis amaritudinem quasi in uirgulto retinemus. Iam quia ex illo originem ducimus, eius cursum nascendo sortimur, ut eo ipso quotidiano momento quo uiuimus, incessanter a uita transeamus, et uiuendi nobis spatium unde crescere creditur, inde decrescat; quia dum infantia ad pueritiam, pueritia ad adolescentiam, adolescentia ad iuuentutem, iuuentus ad senectutem, senectus transit ad mortem, in cursu uite presentis ipsis augmentis ad detrimenta impellitur, et inde semper deficit unde se proficere in spatium uite credit. Fixum etenim statum hic habere non possumus, ubi transituri uenimus, atque hoc ipsum nostrum quotidie a uita transire, quem uidelicet lapsum primus homo ante culpam habere non potuit: quia tempora eo stante transiebant, sed postquam deliqit, in quodam se status sui protinus  inuenit defectu.

Hieronymus.---Et uocauit Adam nomen uxoris sue Eua, eo quod mater sit omnium uiuentium. Eua quippe uita interpretatur, siue calamitas. De qua peta ita cecinit:

Eua columba fuit tunc candida, nigra deinde
Facta per anguinum malesuada fraude uenenum,
Tinxit et innocuum maculis sordentibus Adam,
Dat nudis ficulna draco mox tegmina uictor.

Fecit quoque Dominus Deus Ade et uxori eius tunicas pelliceas, et induit eos, et ait: Ecce Adam quasi unus ex nobis factus est, sciens bonum et malum. Nunc ergo uidete ne forte mittat manum suam, et sumat etiam de ligno uite, et comedat, et uiuat in eternum.


DISCIPULUS.

Augustinus.---Cum Deus unus sit dicente Scriptura: Audi, Isrel, Deus tuus, Deus unus est , quomodo hic dicit: Ecce Adam quasi unus ex nobis factus est? Nobis enim pluralitatem insinuat.


MAGISTER.

Deus enim quamuis unus sit, tamen Trinitas est, Pater scilicet, et Filius, et Spiritus sanctus. Unus ex nobis dictum est non propter pluralitatem deorum, sed propter pluralitatem personarum, sciens bonum et malum; ac si diceret: Sicut nos scimus inter bonum obedientie, et malum inobedientie: ita nunc Adam intelligit quia non solum fuit factus qualis fieri debuit, sed nec quod factus fuerat conseruauit. Accepit etiam tunicam pelliceam diuino nutu, quo numero corporis mortalitas significari solet in historia. In allegoria autem carnalibus sensibus abstracte uoluptatis, que carnaliter uiuentem diuina lege consequuntur et contegunt, quasi aliquando ad Deum conuerteret, possitque aliquando manum porrigere ad arborem uite, id est, ad Christum,  et uiuere in eternum. Eiecitque Adam Dominus Deus de paradiso, ut operaretur terram de qua sumptus est: collocauit ante paradisum uoluptatis Cherubin et flammeum gladium atque uersatilem ad custodiendam uiam ligni uite.

Hieronymus.---Non ut alii putant quod ipsum Adam, quem eiecerat Deus, habitare fecerat contra paradisum uoluptatis: sed quod illo eiecto ante fores paradisi Cherubin et flammeum gladium posuerit ad custodiendum paradisi uestibulum, ne quis possit intrare.

Isidorus.---Per flammeam frameam, id est per temporales tribulationes, peccata sua agnoscendo et gemendo: et per Cherubin, id est plenitudinem scientie, que est caritas, perueniat ad arborem uite Christum, et uiuat in eternum. Item: Cherubin namque plenitudo scientie interpretatur; framea uero uersatilis posita ad custodiendam uiam ligni uite, temporales, ut supra diximus, pene intelliguntur.  Nemo enim potest peruenire ad arborem uite, nisi per has duas res, tolerantiam uidelicet molestiarum, et plenitudinem scientie, id est, per caritatem Dei et proximi. Plenitudo enim legis, caritas . Adam uero cognouit uxorem suam, que concepit et peperit ei Cain; rursumque peperit fratrem eius Abel .

Isidorus.---Natiuitas duorum filiorum Adam similitudinem habet duorum populorum qui erant diuersis temporibus ad fidem uenturi, pari opere, et dissimili caritate ante Deum. Fuit autem Abel pastor ouium, Cain uero agricola. De quibus peta cecinit:

Fratrum sacra Deus nutu distante duorum
Aestimat, accipiens uiua et terrena refutans,
Rusticus inuidia pastorem sternit.
Forma anime exprimitur caro nostra in munere Cain. Abel pastor ouium, ut iam diximus, et Cain agricola. Factum est autem post multos dies, ut offerret Cain munera Domino de fructibus terre; Abel  quoque obtulit de primogenitis gregis sui, et de adipibus eorum, et respexit Dominus super Abel et super munera eius; ad Cain uero, et ad munera eius non respexit. Iratusque est Cain uehementer, et concidit uultus eius .


DISCIPULUS.

Hieronymus.---Unde scire potuit Cain, quod fratris munera suscepisset Deus, et sua repudiasset?


MAGISTER.

uera est igitur illa interpretatio, quam Theodotio posuit: Et inflammauit Dominus super Abel, et super sacrificium eius; super Cain uero et super sacrificium eius non inflammauit. Ignem autem ad sacrificium deuorandum solitum uenire de celo, et in dedicatione templi sub Salomone legimus, et quando Elias in monte Carmelo construxit altare.


DISCIPULUS.

 Augustinus.---Cur Cain ex terre fructibus munera reprobantur, et Abel de adipibus gregis sui munera suscipiuntur?


MAGISTER.

Cain typum gerebat Iudeorum, quia illi corporalia sacramenta secundum uetus testamentum exercebant. Horum enim sacrificia superueniente testamenti noui fide, ex innocentia Deum laudandis , quod significabant Abel ex ouibus munera que accipiuntur. Unde et in psalmo de oblatione priorum: Oblationes et holocausta noluisti .


DISCIPULUS.

Hieronymus.---Quid sibi uult quod dixit Dominus ad Cain: Quare concidit uultus tuus? nonne si recte offeras, non recte autem diuidas peccasti, quiesce; ad te conuersio eius, et tu dominaberis illius .


MAGISTER.

Necessitate compellimur in singulis diutius immorari.  Siquidem multo alius in Hebreo quam in Septuaginta translatoribus sensus est. Ait enim Deus ad Cain: Quare irasceris, et quare concidit uultus tuus? nonne si bene egeris, dimittitur tibi omne delictum; et si non bene egeris, ante fores peccatum sedebit, et ad te societas eius, et tu dominare eius. Quod autem dicit, hoc est: Quare irasceris, et inuidie in fratrem liuore cruciatus, uultum dimittis in terram. Nonne si bene feceris, dimittetur tibi omne delictum, siue ut Theodotion ait: Acceptabile erit, id est, munus tuum suscipiam, ut suscepi fratris tui. Quod si male egeris, illico peccatum ante uestibulum tuum sedebit, et tali ianitori comitaberis; uerum quia liberi arbitrii es, moneo ut non tibi peccatum, sed tu peccato domineris. Quod autem in Septuaginta interpretibus fecit errorem, illud est, quia peccatum, id est, athath, in Hebreo generis masculini est, in Greco feminini; et qui interpretati sunt, masculino illud, ut erat in Hebreo, genere transtulerunt.


 DISCIPULUS.

Gregorius.---Quomodo intelligitur: Si recte offeras, non recte autem diuidas, peccasti?


MAGISTER.

Recte enim offerimus, cum recta intentione quid agimus; sed recte non diuidimus, si non hoc subtiliter discernamus. Oblata enim recte, diuidere est quelibet bona nostra studia, sollicite discernendo pensare. Quod nimirum qui agere dissimulat, etiam recte offerens peccat. Recte ergo offerimus, cum bono studio bonum opus agimus; sed recte non diuidimus, si habere discretionem in bono opere postponamus; et recte non diuidimus, si ea que Deo donante accipimus impertiri proximis negligimus.


DISCIPULUS.

Augustinus.---Dixitque Cain ad Abel: Egrediamur foras. Cumque essent in agro, consurrexit Cain aduersus Abel fratrem suum, et interfecit eum .  Quid significat quod Cain fratrem suum Abel in agro interfecit?


MAGISTER.

Iam superius diximus Cain significare Iudeos, qui Christum occiderunt, Abel uero Christum. Occiditur itaque Abel minor natu; occiditur Christus caput populi minoris natu: a populo Iudeorum maiore natu: ille in agro, iste in Caluarie loco.

Interpretatio Nominum.---Cain possessio siue lamentatio interpretatur, Abel uero luctus siue uanitas, uel uapor, aut miserabilis.

Isidorus.---Deinde interrogat Deus Cain non tanquam ignarus, sed tanquam iudex reum, quem puniat, et dicit ubi sit frater eius. Respondit ille nescire se, nec eius se esse custodem. Usque nunc quid nobis respondent Iudei, cum eos hoc sanctarum Scripturarum uoce interrogamus de Christo? Illi nescire Christum respondent. Fallax enim Cain ignorantia  Iudeorum falsa est negatio; essent autem quodam modo Christi custodes, si Christianam fidem accipere et custodire uoluissent. Dixitque ei: Quid fecisti? Ecce uox sanguinis fratris tui clamat ad me de terra. Nunc igitur maledictus eris super terram, que aperuit os suum, et suscepit sanguinem fratris tui de manu tua .


DISCIPULUS.

Quomodo intelligitur sanguis Abel de terra ad Dominum clamasse?


MAGISTER.

Sanguis Abel significat sanguinem Christi, quem uniuersa Ecclesia acceptum dicunt: Amen. Nam qualem clamorem faciat uniuersa Ecclesia, dum potantur sanguine Christi, et dicunt Amen, tu ipse considera. Iudei ergo, qui intelliguntur in persona Cain, quia non credunt Christum, nec potantur sanguine Christi, maledicti sunt super terram, super  illam scilicet terram que aperuit os suum post confessionem, et bibit sanguinem fratris sui, id est, Christi sui: quem quia Iudei non bibunt, maledicti sunt. Nunc igitur maledictus eris super terram, et reliqua, usque, Omnis qui occiderit Cain septuplum punietur .


DISCIPULUS.

Damasus ad Hieronymum.---Quid sibi uult quod scribitur in Genesi: Omnis qui occiderit Cain septuplum uindictas exsoluit .


MAGISTER

Hieronymus ad Damasum.---Antequam de questione dicamus, rectum uidetur ut editiones singulorum cum ipso Hebraico digeramus, quo facilius sensus Scripture possit intelligi: uaiomer lo adonai lachen col horeg Cain, sibathaim iucam. Aquila: Et dicit ei Dominus: Propterea omnis qui occiderit Cain, septempliciter ulciscitur. Symmachus: Et dicit ei Dominus:  Non sic, sed omnis qui occiderit Cain, hebdomade, siue septies uindicabitur. Septuaginta et Theodotion: Et dixit ei Dominus: Non sic, sed omnis qui occiderit Cain, septem uindictas exsoluit. Postquam Cain occiderat fratrem, interrogatus a Domino: Ubi est Abel frater tuus? contumeliose respondit: Nescio; nunquid custos fratris mei sum ? Quamobrem maledictione damnatus, ut gemens et tremens uiueret, noluit ueniam deprecari; sed peccatis peccata congeminans tantum putauit nefas, cui a Domino non possit ignosci. Denique respondit Domino: Maior causa mea quam ut dimittar , id est, plus peccaui, quam ut me rear absolui. Ecce reiicis me hodie a facie terre, et a facie tua abscondar, et ero gemens et tremens super terram; et erit omnis qui inuenerit me, occidit me . Eiicior, inquit, a conspectu tuo, et conscientia sceleris tremebundus lucem ipsam ferre non sustinens, abscondar ut latitem, et erit omnis qui inuenerit me, occidit me. Hec secundum Septuaginta Editionem. Hic nobis sensus  uidetur. De eo autem quod Aquila posuit, Septempliciter, et Symmachus, Hebdomade, siue septies, uindicabitur, maiorum nostrorum ista sententia est, quod putant in septima generatione a Lamech interfectum Cain. Adam quippe genuit Cain, Cain genuit Enoch, Enoch genuit Irad, Irad genuit Mauiel, Mauiel genuit Mathusel, Mathusel genuit Lamech, qui septimus ab Adam, non sponte, sicut in quodam Hebreo uolumine scribitur, interfecit Cain, ut ipse postea confitetur: Quia uirum occidi in uulnere meo, et iuuenem in liuore meo, quoniam septies uindicabitur de Cain, de Lamech autem septuagies septies . Et quidam de Cain putant, quod in septima generatione a Lamech interfectus sit, et, iuxta aliam expositionem, penam sui sceleris dederit, quod tot generationibus gemens et tremens uiueret super terram. Nihil arbitror obscurum remansisse, dum ex tremore corporis et furiate mentis agitatum se esse intelligit, ac si diceret Dominus: Omnis qui occiderit te, a magno  te liberet cruciatu; non quod percusserit Cain, septem ultionibus subiiciendus sit, sed quod septem uindictas, que in Cain tanto tempore cucurrerunt, soluat interfector occidens eum, qui uite fuerat derelictus ad penam. Quasi loqueretur Dominus ad Cain: Non ut uis morieris, uerum longeuo tempore custodieris ad uitam: et tam infeliciter in hac luce uersaberis, ut quicunque te occiderit, beneficium prestet occiso, dum de tam multis te liberet cruciatibus. Nunc uero illud quod non interrogaueras, dum aliud agimus, irrepsit, que sunt septuaginta septem uindicte que in Lamech exsoluende sint. Aiunt ab Adam usque ad Christum generationes septuaginta septem. Relege Lucam euangelistam, et inuenies ita esse que dicimus. Sicuti ergo generatione septima Cain peccatum est dissolutum, non uindicabit quippe bis Dominus in idipsum, et qui semel mala sua recepit in uita sua, non eosdem cruciatus patietur in morte, quos est passus in uita sua; ita et Lamech peccatum,  id est, totius mundi atque sanguinis, qui effusus est, Christi soluitur aduentu, qui tollit peccata mundi , qui lauit amictum suum in sanguine uue , et torcular calcauit solus ; qui de Edom ad celum rubicundus ascendens , clamantibus angelis miraculum prebuit: Eleuate portas principes uestras, et introibit rex glorie. Quis est iste rex glorie? Dominus uirtutum, ipse est rex glorie . Referebat mihi quidam Hebreus in apocryphis eorum libris septuaginta septem animas ex Lamech progenie reperiri, que diluuio delete sint, et in hoc numero de Lamech factam esse uindictam, quod genus ipsius usque ad cataclysmum aque perseuerauerit. Alibi de septem uindictis Cain uarie suspicantur, et primum eius asserunt fuisse peccatum, quia non recte diuiserit; secundum, quia inuiderit fratri; tertium, quia dolose egerit, dicens: Transeamus in campum, quartum peccatum, quia interfecit fratrem; quintum, quia procaciter negauerit,  dicens: Nescio; nunquid custos fratris mei sum ? sextum, quia seipsum damnauerit, dicens: Maior est iniquitas mea quam ut dimittar ; septimum, quia nec damnatus egerit penitentiam, secundum Niniuitas et Ezechiam regem, qui imminentem mortem lacrymis distulerunt, ut qui damnati fuerant, non perirent, sed agentes penitentiam impetrarent misericordiam Dei. Nam et dicunt illum a clementissimo Deo ideo usque ad septimam generationem fuisse delatum, ut saltem malis ipsis et longeuitatis merore compulsus penitentiam ageret, ut mereretur absolui. Nonnulli septenarium numerum plenum et perfectum interpretantur, de multis Scripturarum locis testimonia contrahentes, et hunc esse sensum quem supra perstrinximus, quia qui interfecerit Cain, ab ingenti eum, et omnia supplicia transeunte, liberaret pena. Sunt autem qui et de Euangelio interrogationem Petri replicent: Domine, quoties peccauerit in me frater meus, et dimittam ei? usque septies  ? Dicit ei iehsu: Non dico tibi usque septies, sed usque septuagies septies , et putant mortem atque peccatum in septima progenie sabbatizasse, quando Enoch raptus est, et non inueniebatur, quia transtulit eum Deus. De septuaginta autem et septem illam expositionem sequuntur: in aduentu Christi, mortis atque peccati aculeum esse confractum. Ponam et aliam opinionem, ne quid uidear pretergressus. Quidam septimum annum remissionis, et quinquagesimum iubilei, et quadringentesimum nonagesimum, quod uolunt intelligi septuagies septies, multis modis interpretantur, asserentes ob hanc causam quinquagesimi et quingentesimi numeri sacrati in Euangelio positum debitorem, et quinquagesimum psalmum penitentie, qui septem conficitur septimanis, et in principio octoadis erumpit. uerum ne longius sermo procedat, hucusque super hoc locutum esse sufficiat, quia et ex his que reperimus ingentem tibi disputationis siluam poteris ipsi conficere, sciens Origenem duodecimum et tertiodecimum  in Genesi librum de hac tantum questione dictasse. Egressus Cain a facie Domini, habitauit in terra Naid . Non est igitur terra Naid, ut uulgus nostrorum putat, sed expletur sententia Dei, quod huc atque illuc uagus et profugus oberrauit. In Hebreo Nod dicitur, et interpretatur , id est, fluctuans et instabilis, ac incerte sedis.

Recapitulatio.---Dixit etiam Deus ad Cain: Maledictus eris super terram . Manifeste Iudeos hoc in loco significare nichil dubium, quod nolentes esse sub gratia, sed sub lege, ut essent ab Ecclesia maledicti, testificante Apostolo: Quicunque enim ex operibus legis sunt, sub maledicto sunt . Sequitur: Cum operatus fueris terram, non dabit tibi fructus suos . In ipsam enim terram, quam Christus portauit, id est, in eius carnem, ipsi operati sunt salutem nostram crucifigendo Christum, qui mortuus est propter delicta nostra. Nec tamen dedit eis eadem terra uirtutem suam, quia non iustificati sunt  uirtute resurrectionis eius, qui resurrexit propter iustificationem nostram , qui etsi crucifixus est ex infirmitate nostra, sed uiuit in uirtute Dei . Hec est ergo uirtus terre illius, quam non ostendit impiis et incredulis. Unde nec resurgens eis a quibus erat crucifixus apparuit, tanquam Cain operanti terram, ut granum illud seminaretur. uagus et profugus , siue ut in Septuaginta scriptum est, Gemens et tremens eris in terra. Nunc ecce quis non uideat, quis non agnoscat in tota terra, quacunque dispersus est ille populus, quomodo sit uagus in gentibus, et profugus a Ierusalem, quomodo gemat amisso regno, et tremat timore sub innumerabilibus populis Christianis. Ideoque respondit, dicens: Maior est iniquitas mea, quam ut ueniam merear. Ecce eiicis me hodie a facie terre, a tuaque abscondar facie; et ero uagus et profugus in terra. Et erit omnis qui inuenerit me, occidit me . uere inde uagus et profugus gemit et tremit etiam ne regno perdito terreno  uisibili morte occidatur. Hanc dicit maiorem causam quam illam, quod et terra nostra non dat uirtutem suam, ne spiritaliter moriatur. Carnaliter enim sapit, et abscondit se a facie Dei, id est, iratum Deum habere graue non putat; sed hoc timet, ne inueniatur et occidatur. Carnaliter autem sapit tanquam operans terram, cuius uirtutem non accepit. Sapere autem secundum carnem mors est , quam ille non intelligens amisso regno gemit, et corporalem mortem timet. Sed quid ei respondit Deus? Nequaquam ita fiet; sed omnis qui occiderit Cain, septuplum punietur . Siue, ut Septuaginta transtulerunt: Septem uindictas exsoluet, id est, auferet ab eis septem uindictas, quibus alligati sunt propter reatum occisi Christi, hoc toto tempore quod septenario dierum numero uoluitur magis, quia non interiit gens Iudea, satis appareat fidelibus Christianis, sed solam dispersionem meruerunt, iuxta quod ait Scriptura: Non occides eos, ne quando obliuiscantur  legis tue. Disperge illos in uirtute tua, et depone eos .

Recapitulatio.---Posuit Dominus Cain signum, ut non eum interficeret omnis qui inuenisset eum . Hoc reuera mirabile est, quemadmodum omnes gentes, que a Romanis subiugate sunt, in ritu Romanorum sacrorum transierint, eaque sacrilega obseruanda et celebranda susceperint; gens autem Iudea siue sub paganis regibus, siue sub Christianis, non amisit signum legis et circumcisionis sue, quo a ceteris gentibus populisque distinguitur; sed omnis imperator uel rex, qui eos in regno suo inuenit, cum ipso suo signo eos inuenit, et non occidit. Exiit ergo Cain a facie Domini, et habitauit in terra Naid . Sic et Iudei et omnes qui diuersis erroribus contumaces sunt, resistendo ueritati, uenundati exeunt a facie Dei, id est, a misericordia dilectionis eius, uel a participatione lucis eius; et habitant profugi in terra commotionis, id est, in carnali conturbatione contra iucunditatem Dei, hoc est, contra Eden, quod  interpretatur epulatio, ubi est plantatus paradisus. Sequitur:

Cognouit autem Cain uxorem suam, que concepit et peperit Enoch, et edificauit ciuitatem Cain ex nomine filii sui Enoch .


DISCIPULUS.

Quid ergo sibi per figuram uult, quod impiorum progenies ciuitatem in ipsa mundi origine construxit?


MAGISTER.

Prenoscat caritas tua quia cernis impios in hac uita esse fundatos, sanctos uero hospites et peregrinos esse. Unde et Abel tanquam peregrinus in terris, id est, populus Christianus non condidit ciuitatem. Superna est enim sanctorum ciuitas, quamuis hic pareat ciuis, in quibus peregrinatur, donec regni eius tempus adueniat.

Sequitur repetitio.---Iste filius in cuius nomine  condita est Enoch, id est, terrestris Ierusalem, quod interpretatur possessio, significat istam ciuitatem et initium et finem habere terrenum, ubi nichil plus quam cernitur speratur. Sequitur:

Porro Enoch genuit Irad. Irad genuit Mauiel. Mauiel genuit Mathuselem. Mathusel genuit Lamech .

Interpretatio Nominum.---Enoch, dedicatio; Irad, descendens, siue roborans: Mauiel, quis est Dominus Deus, uel ex uita Deus. Mathusel, mortis emissio, uel mortuus est, et interrogauit. Lamech, humiliatum, aut percutientem, siue percussum. Iste namque Lamech accepit uxores duas. Nomen uni Ada, et nomen secunde Stella. Ada testimonium dicitur, Stella umbra eius. Ada quippe genuit Iabel, qui fuit pater habitantium in tentoriis atque pastorum. Iabel, dimittens, aut mutatus, siue defluit, et nomen fratris eius Iubal. Ipse fuit pater canentium cithara et organa. Interpretatur quoque delatus, siue dimittens. Sequitur:

 Dixitque Lamech uxoribus suis Ade et Stelle: Audite uerba mea, et auscultate sermonem meum. Quoniam occidi uirum in uulnus meum, et adolescentulum in liuore meo. Quoniam septies uindicabitur de Cain, de Lamech autem septuagies septies . Iam alibi secundum historiam dictum est, eo quod ab Adam usque ad Christum septuaginta septem generationes inueniantur, in quibus Lamech peccatum, id est, totius mundi, sanguinis Christi effusione solutum est. Siquidem et in populo Iudeorum propter interfectionem Christi septuaginta septem uindicte sunt statute, iuxta illud Euangelium, in quo dictum est Petro apostolo non solum septies, sed septuagies septies, si penituerit, fratri remittendum , id est, Iudeum reuertentem, post septuaginta septem uindictas statutas, recipiendum ad indulgentiam Christi. Sequitur:

Rursum cognouit Adam uxorem suam, que concepit et peperit filium, uocauitque nomen eius Seth, dicens: Posuit mihi Deus semen aliud pro Abel, quem occidit  Cain .

Hieronymus.---Seth proprie , id est, positio, dicitur, quia igitur posuerit eum Deus pro Abel, propterea Seth, id est, positio, appellatur. Denique Aquila: Et uocauit, inquit, Seth dicens: Quia posuit mihi Deus semen alterum.

Sequitur Hieronymus.---Sed et Seth natus est filius, quem uocauit Enos. Hic cepit inuocare nomen Domini Dei . Quomodo Adam homo interpretatur, ita Enos, iuxta Hebree lingue uarietatem, homo uel uir dicitur, et pulchre, quia hoc uocabulum habuit, quod de eo scriptum est: Tunc initium fuit inuocandi nomen Domini. Licet plerique aliud arbitrentur, quod tunc primum in nomine Domini et in similitudinem eius fabricata sunt idola.

Item Recapitulatio.---Seth quippe interpretatur possessio, siue resurrectio, qui est Christus. Enos filius eius interpretatur homo, qui cepit inuocare nomen Domini, quid hoc intelligitur? Quia igitur in  confessione uiuit omnis homo, qui est filius resurrectionis, quandiu peregrinatur in terris, non otiose pretereundum de duobus illis hominibus, Abel et Seth, quod Abel interpretatur luctus, et Seth frater eius resurrectio, quia in his mors Christi et uita eius ex mortuis figuratur. Ergo, ut breuius dicam, Abel luctus, Seth resurrectio, Enos homo, quia post luctum resurrectio, de resurrectione homo inuocans Deum. Item Enos genuit Cainan. Cainan autem genuit Malaleel. Malaleel genuit Iared. Iared genuit Henoch . Hic autem Henoch septimus ab Adam, qui placuit Deo, et translatus est, septimam requiem significat, ad quam transfertur omnis qui tanquam sexta die, id est, sexta etate seculi, per Christi aduentum formatur; transactis enim sex millibus annis, et reliquis que sequuntur, facto etiam iudicio et renouatis celo et terra, transferuntur sancti ad uitam perpetue immortalitatis. Hoc quoque notandum, quod in progenie Seth nulla ibi progenita femina  nominatim exprimitur, nisi tantum in progenie Cain femina commemoratur, quod significat terrenam ciuitatem, usque sui in finem carnalis habituram generationis, que maritorum ac feminarum coniunctione proueniunt.


DISCIPULUS.

Quid ergo significationis habeat, quod per Seth, ab Adam usque ad Ne, denarius numerus inuenitur, siue duodenarius, in Cain uero undenarius numerus reperitur, obsecro ut dicas.


MAGISTER.

Ille namque denarius numerus per Seth ab Adam usque ad Ne, insinuatur complementum mandatorum in Ecclesia operum legalium, cui numero si adiiciantur tres filii Ne, medio reprobato, duodenarius consummatur, qui in patriarcharum et apostolorum numero insignis habetur, propter septenarii  partes, altera per alteram multiplicata. Nam ter quaterni, uel quater terni, ipsum faciunt. Quod uero progenies ex Adam per Cain undenario numero finitur, transgressio mandatorum siue peccatum ostenditur. Nam dum Lamech septimus ab Adam reperiatur scriptus, adduntur ei tres filii, et una filia, ut undenarius numerus compleatur, per quod demonstretur peccatum. Nam et ipse numerus a femina clauditur, a quo sexu initium peccati commissum est, per quod omnes morimur, scilicet, ut uoluptas carnis, que et spiritu restiterat, sequeretur. Unde et ipsa filia Lamech Nema, id est, uoluptas, interpretatur. Hic est liber generationis Ade, in die qua creauit Deus hominem, ad similitudinem Dei fecit illum, masculum et feminam creauit eos, et benedixit illis; et uocauit nomen eorum Adam, in die qua creati sunt . Notandum et hic et ubi in Euangelio Matthei scribitur: Liber generationis Iesu , quia hoc corruptibile principium ad incorruptibile principium  respicit, ubi dicitur: Liber generationis Iesu Christi, quia librum libro, et principium principio opponit, quia scriptum est: In primo mari conteres caput eius, et in nouissimo mari posteriora eius.

Hieronymus in Hebraicis Questionibus.---Et uocauit nomen eorum Adam, id est, homo. Hominis autem nomen tam uiro quam femine conuenit. uixit autem Adam ducentos et uiginti annos, et genuit ad similitudinem et imaginem suam, uocauitque nomen eius Seth. Sciendum quod usque ad diluuium, ubi in nostris Codicibus ducentos, et quod excurrit annorum, genuisse quis dicitur, in Hebreo habeat centum annos, et reliquos qui sequuntur. Fuerunt autem dies Adam postquam genuit Seth, septingenti anni , quia in ducentis errauerant. Consequenter hic posuit septingentos, cum in Hebreo hic habeat octingentos, et supra centum. Et uixit Mathusala annis centum septuaginta septem, et genuit Lamech. Et uixit Mathusala postquam genuit Lamech, annis DCCCII. Et genuit filios et filias, et fuerunt omnes dies Mathusale, quos  uixit, anni DCCCCLXIX, et mortuus est .


DISCIPULUS.

Famosa questio, et disputatione omnium Ecclesiarum uentilata, quod iuxta diligentem supputationem quatuordecim annos post diluuium Mathusala uixisse refertur. Etenim cum esset Mathusala annorum centum sexaginta septem, genuit Lamech. Rursum Lamech cum esset annorum centum octuaginta octo, genuit Ne. Et fiunt, usque ad diem natiuitatis Ne anni uite Mathusale, CCCLu. Sexcentesimo autem anno uite Ne diluuium factum est. Ac per hoc, habita supputatione per partes, noningentesimo quinquagesimo quinto anno Mathusale diluuium fuisse conuincitur. Cum autem supra noningentos sexaginta nouem annos uixisse sit dictus, nulli dubium est eum quatuordecim annos uixisse post diluuium; et quomodo uerum est quod octo tantum anime in arca salue facte sunt.


 MAGISTER.

Restat ergo ut quomodo in plerisque, ita et in hoc sit error in numero. Siquidem in Hebreis et Samaritanorum libris ita scriptum reperi: Et uixit Mathusala centum et octuaginta septem annis, et genuit Lamech. Et uixit Mathusala, postquam genuit Lamech, DCCLXXXII annos, et genuit filios et filias, et fuerunt omnes dies Mathusale anni DCCCCLXIX. Et mortuus est; et uixit Lamech CLXXXII annos, et genuit Ne. A die ergo natiuitatis Mathusale usque ad diem ortus Ne, sunt anni CCCLXIX. His adde annos Ne, quia in sexcentesimo eius uite anno diluuium factum est; atque ita fit ut noningentesimo sexagesimo nono anno uite sue Mathusala mortuus sit eo anno quo cepit esse diluuium. Iste namque Mathusala filius est Enoch, qui septimus ab Adam in genealogia Seth, qui ambulauit cum Deo, et non apparuit, quia tulit eum Deus. De isto quoque Enoch peta ita cecinit:

 Primus ad usque chao meritis uiuacibus Enoch,
Multa per innumeros iam secula contigit annos,
Natura perdente modum, quem iure creandi
Terra tulit genitum, sed mors miratur ademptum.

Mathusala genuit Lamech, de quo iam supra meminimus. Iste autem Lamech seculi huius figuram tenuit, cuius peccatum Christus per sanguinis sui effusionem post septuaginta septem mundi generationes absoluit, iuxta quod Lucas scribit euangelista. Iste namque Lamech genuit filium, et uocauit nomen eius Ne, dicens: Iste requiescere nos faciet ab operibus nostris . Ne requies interpretatur. Ab eo igitur quod sub illo omnia retro opera quieuerint per diluuium, requies appellatus est. Ne uero cum quingentorum esset annorum, genuit Sem, Cham et Iaphet. Cumque cepissent homines multiplicari super terram, et filias procreassent, uidentes filii Dei filias eorum, quod essent pulchre, acceperunt sibi uxores ex omnibus quas elegerant.

Hieronymus.---uidentes filii Dei filias hominum,  quia bone sunt . uerbum Hebraicum Elohim communis est numeri, et Deus quippe et dii similiter appellantur. Propter quod Aquila plurali numero filios deorum ausus est dicere, deos intelligens sanctos, siue angelos. Deus enim stetit in synagoga deorum, in medio autem Deus diiudicat . Unde et Symmachus istiusmodi sensum sequens, ait: uidentes filii potentium filias hominum, et reliqua. Plerique affirmant ut hi qui ex Seth progenie nati sunt filii Dei uocati sunt, eo quod ipse ceperit inuocare nomen Domini. Nam sicut propheta Ioannem Baptistam angelum uocauit, uaticinando: Ecce mitto angelum meum ante faciem tuam , etc., sic et isto in loco filios Dei, siue angelos intelligimus homines iustos, stirpe iusta progenitos lapsos in peccatum. Sicut et alius propheta sacerdotes angelos appellat.


DISCIPULUS.

Hieronymus.---Dixit Dominus Deus: Non permanebit  spiritus meus in hominibus istis in eternum, quia carnes sunt . Et in Hebreo scriptum est: Non iudicabit spiritus meus homines istos in sempiternum, quod caro sunt. Quomodo hoc intelligendum est?


MAGISTER.

Hoc est, quia fragilis est in homine conditio, non eos seruabo ad eternos cruciatus, sed hic illis restituam quod merentur. Ergo non seueritatem, ut in nostris codicibus legitur, sed clementiam Dei sonat, dum peccator hic pro suo scelere uisitatur. Unde et iratus dicit Deus ad quosdam: Non uisitabo filias eorum cum fuerint fornicate, et sponsas eorum, cum adulterauerint . Et in alio loco: uisitabo in uirga iniquitates eorum, et in flagellis peccata eorum; uerumtamen misericordiam meam non auferam ab eis. Sequitur: Eruntque dies illorum centum uiginti anni .


 DISCIPULUS.

Si enim humana uita in centum uiginti annis ab hac die contracta est, quid est quod plerique patres post diluuium ducentis et trecentis annis amplius uixisse memorantur?


MAGISTER.

Non igitur, ut multi errant, humana uita in CXX annis contracta est, sed generationi illi ad penitentiam data est. Porro ne uideretur in eo esse crudelis, quod peccantibus locum penitentie non dedisset, adiecit: Erunt dies eorum CXX anni, hoc ad agendam penitentiam . Si quidem inueniamus uixisse Abraham post diluuium CLXXu annos, et ceteros amplius. Quia uero penitentiam agere contempserunt, noluit Deus exspectare tempus decretum; sed uiginti annorum spatiis amputatis induxit diluuium, anno centesimo agende penitentie destinato. Perpendis enim quod uixit Ne post diluuium CCC annos; ex quo perspicuum est CXX annos generationi illi ad  penitentiam datos, et non uite mortalium constitutos. Sequitur:

Gigantes autem erant super terram in diebus illis. Et post hec ut ingrediebantur filii Dei ad filias hominum, et generabant eis. Illi erant gigantes a seculo homines nominati . In Hebreo ita habet: Cadentes erant in terram in diebus illis, id est, Niphilim. Et post hec, ut ingrediebantur filii deorum ad filias hominum, et generabant eis, hi erant fortes a principio uiri nominati. Pro cadentibus siue gigantibus uiolentos eos interpretatus est Symmachus. Angelis autem, et sanctorum liberis conuenit nomen cadentium, sicut superius diximus. Sequitur:

uidensque Dominus quod multa malitia hominum in terra, et cuncta cogitatio cordis intenta esset ad malum omni tempore; penituit eum quod hominem fecisset in terra, etc., usque Penitet enim me fecisse eos .


DISCIPULUS.

Gregorius.---Quid est quod omnipotens Deus, qui  nulla mutabilitate humane conditionis astringitur, nec ei quid esse est, esse desit, ex tempore penituisse de sua conditione describitur?


MAGISTER.

Plerumque enim in sacro eloquio sicut sapientes Dei sermonem trahunt a sapientibus seculi, sic nunc pro utilitate hominis uocem in se humane passionis conditor hominum sumit Deus, ut uidelicet dicatur: Penituit eum quod hominem fecisset in terra, dum profecto constet quia is qui cuncta priusquam ueniant conspicit, nequaquam aliquid penitendo fecerit, resipiscit. Ut ergo mirum non est si spiritales plerumque utantur uersibus [uocibus] carnalium, sic neque si ipse ineffabilis et Creator omnium spiritus, ut ad intellectum suum carnem pertrahat, in se ipso carnis sermonem formet.


Sequitur in libro Questionum Hebraicarum.

He generationes Ne: Ne uir iustus atque perfectus  in generatione sua cum Deo ambulabat . Hieron. signanter quippe ait: In generatione sua, ut ostenderet non iuxta iustitiam consummatam, sed iuxta generationem suam eum iustum fuisse iustitia. Cum Deo ambulabat, hoc est, illius uestigia sequebatur. Sequitur:

Dixitque autem Dominus ad Ne: Finis uniuerse carnis uenit coram me. Repleta est terra iniquitate a facie eorum, et ego disperdam eos cum terra. Fac tibi arcam de lignis leuigatis .

Et Hieronymus: Fac tibi arcam de lignis quadratis. Pro quadratis lignis bituminatis legimus in Hebreo: Colligens facies arcam, et in cubito consummabis eam desuper. Pro eo quod est: Colligens facies arcam: in Hebreo habetur, meridianum facies arce, quod manifestius interpretatus est Symmachus dicens: , hoc est, dilucidum facies arce, uolens fenestram intelligi. Sequitur:

Mansiunculas in arca facies, etc., usque Et quieuit aqua et reuelati sunt fontes abyssi et cataracte celi  . Pro reuelatis fontibus, clausos et obduratos omnes interpretes transtulerunt; et pro eo quod sequitur: Cessauit aqua super terram, et reliqua, scriptum est: Reuerseque sunt aque de terra euntes et redeuntes. Nota, secundum Ecclesiasten, quod omnes aque atque torrentes per occultas uenas ad matricem abyssum reuertantur.

Post quadraginta dies aperuit Ne ostium arce, quod fecit, et emisit coruum; et egressus, non rediit ad eum, donec siccarentur aque de terra .

Pro ostio fenestra scripta est in Hebreo, et de coruo aliter dicitur: Emisit coruum, et egressus est exiens non reuertens, donec siccarentur aque de terra. Hec iuxta Hieronymum.

Recapitulatio unde supra.---Ne autem per omnia omnesque actus eius Christus significat. Ne enim requies interpretatur, et Dominus dicit: Discite a me quia mitis sum et humilis corde, et inuenietis  requiem animabus uestris . Solus iustus inuenitur in illa gente Ne, cui septem homines donantur propter iustitiam suam. Solus iustus est Christus atque perfectus, cui septem Ecclesie propter septemplicem spiritum illuminantem in unam Ecclesiam condonantur. Quod uero Ne per aquam et lignum liberatur, significat crucem et baptismum. Sicut enim ille cum suis per aquam et lignum saluatur, sic familia Christi per baptismum et crucis passionem sanatur. Arcam instruxit Ne de lignis non putrescentibus: Ecclesia construitur a Christo ex hominibus in sempiternum uicturis. Arca enim ista Ecclesiam demonstrabat, que natat in fluctibus mundi huius. Quod autem eadem arca de lignis quadratis fieri iubetur, undique stabilem uitam sanctorum sanctificat, ad omne opus bonum paratum; quocunque enim uerteris, quadratum firmiter stabit. Quod bitumine glutinantur arce ligna intrinsecus et extrinsecus, ut in compage unitatis significetur tolerantia caritatis, ne scandalis Ecclesiam tentantibus  siue ab his qui intus sunt, siue ab his qui foris sunt, cedat fraterna iunctura, et soluatur uinculum pacis. Est enim bitumen feruentissimum gluten, significans dilectionis ardorem, ui magne fortitudinis ad tenendam societatem spiritalem omnia tolerantem. Quod arca trecentis cubitis longa est, ut sexies quinquaginta compleantur, sicut sex etatibus omne huius seculi tempus extenditur. In omnibus quibus Christus nunquam destitit predicari. In quinta per prophetiam predictus, in sexta per Euangelium diffamatus. Potest quidem et in his trecentis cubitis signum ligni passionis ostendi. Ipsius enim littere numerus crucis demonstrat signum quo socii passionis Christi effecti per baptismum longitudinem uite eterne adipiscuntur. Quod uero cubitis quinquaginta latitudo eius expanditur, sicut Apostolus dicit: Cor nostrum dilatatum est; unde, nisi caritate spiritali? Propter quod ipse iterum dicit: Charitas Dei diffusa est in cordibus nostris per Spiritum sanctum qui datus  est nobis. Quinquagesimo enim die post resurrectionem suam Christus Spiritum sanctum misit, quo corda credentium dilatauit. Quod autem altitudo eius XXX cubitis surgit, quem numerum decies habet in trecentis cubitis longitudo, quia Christus est altitudo nostra, qui, triginta annorum etatem gerens, doctrinam euangelicam consecrauit, contestans legem non se uenisse soluere, sed adimplere . Lex autem in decem preceptis agnoscitur, unde decies tricenis arce longitudo perficitur. Unde et ipse Ne ab Adam decimus computatur, quod sexies longa ad latitudinem suam, et decies ad altitudinem suam humani corporis instar ostendit, in quo Christus apparuit. Corporis enim longitudo, que a uertice usque ad uestigium sexies tantum habet quam latitudo, que est ab uno latere ad alterum latus, et decies tantum quantum latitudo. Cuius latitudinis mensura est in latere a dorso ad uentrem, uelut si iacentem hominem metiaris supinum, seu pronum, sexies tantum longitudinis est a capite  usque ad pedes, quam latus a dextera in sinistram, uel a sinistra in dexteram, et decies quam altus a terra. Unde facta est arca trecentorum in longitudine cubitorum, et quinquaginta in latitudine et triginta in altitudine . Item quod eadem arca collecta in unum cubitum desuper consummatur , sic et Ecclesia corpus Christi in unitatem collecta sublimatur et perficitur. Unde dicitur in Euangelio: Qui mecum non colligit, spargit. Quod autem aditus ei fit a latere, id est, quod nemo intrat in Ecclesiam, nisi per sacramentum remissionis peccatorum, quod de Christi latere aperto manauit. Quod uero inferiora arce bicamerata et tricamerata construuntur, sicut ex omnibus gentibus uel bipertitam multitudinem congregat Ecclesiam. Propter circumcisionem et preputium, uel tripartitam propter filios Ne, quorum progenie repletus est orbis. Et ideo arce inferiora ista dicta sunt quia in hac uita terrena est diuersitas gentium.  In summo autem omnes consummamur in unum, et non est ista uarietas, quia omnia omnibus Christus est tanquam nos uno cubito de super celesti unitate consummans. Quod autem cuncta animalium genera includuntur in arca, significat quia ex omnibus gentibus et nationibus congregatio fit in Ecclesia. Quod etiam Petro demonstratus discus ille significat, quod munda et immunda sint ibi animalia, sicut in Ecclesia sacramentis boni et mali uersantur. Quod septena sunt munda, et bina immunda, non quia pauciores sunt mali quam boni, sed quia boni seruant unitatem spiritus in uinculo pacis. Sanctum autem spiritum diuina Scriptura in septiformi operatione commendat: sapientie et intellectus, consilii et fortitudinis, scientie et pietatis, et timoris Domini . Unde et ille numerus quinquaginta dierum ad aduentum sancti Spiritus pertinens in septies septenis. Qui fiunt quadraginta nouem uno addito consummatur, propter quod dictum est: Studentes seruare unitatem  spiritus in uinculo pacis. Mali autem in binario numero ad schismata faciles, et quodam modo diuisibiles ostenduntur. Quod Ne ipse cum suis octauus numeratur, significat quia in Christo spes resurrectionis nostre apparuit, quia octaua die, id est, post Sabbati septimum primo a mortuis resurrexit. Qui dies a passione tertius, in numero autem dierum, qui per omne tempus uoluitur, et octauus et primus est. Quod post septem dies ex quo ingressus est Ne in arcam, diluuium factum est, hoc est, quia in spem future quietis, que septimo die significata est, baptizamur. Quod uero preter arcam omnis caro, quam terra sustentabat, diluuio consumpta est, significat quia preter Ecclesie societatem aqua baptismi quamuis eadem sit, non solum non ualeat ad salutem, sed ualeat potius ad perniciem. Quod autem quadraginta diebus et quadraginta noctibus pluit, quia omnis reatus peccatorum in decem preceptis legis admittitur per uniuersum orbem terrarum, qui  quatuor partibus continetur. Decem precepta quater ducta quadraginta fiunt, siue ille reatus, quod ad dies pertinet, ex rerum prosperitate, siue quod ad noctes ex rerum aduersitate contractus sit sacramento baptismi celestis abluitur. Quod Ne quingentorum erat annorum, cum ei locutus est Dominus, ut arcam sibi faceret, et sexcentos habebat annos cum in ea fuisset ingressus. Unde intelligitur per centum annos arca fabricata, quid aliud hic uidentur centum anni significare, nisi etates singulas seculi. Unde ista sexta etas que completis quingentis usque ad sexcentos, significatur in manifestatione euangelicam Ecclesiam construi. Et ideo qui sibi ad uitam consulit, sit uelut quadratum lignum, paratus ad omne opus bonum, et intret in fabricam sanctam, quia et secundus mensis anni sexcentesimi, quo intrauit Ne in arcam, eamdem senariam etatem significat. Duo enim menses sexagenario numero concluduntur: a senario autem numero et sexaginta cognominantur et sexcenti, et sex millia, et sexaginta millia, et sexcenta  millia et sexcenties, et quidquid deinceps in maioribus summis per eumdem articulum numerus in infinita incrementa consurgit; et quod uicesimus et septimus dies mensis commemoratur, ad eiusdem quadrature significationem pertinet, que iam in quadratis lignis exposita est. Sed hic euidentius, quia nos ad omne bonum paratos, id est, quodam modo conquadratos trinitas perfecit: in memoria, qua Deum recolimus, in intelligentia, qua cognoscimus; in uoluntate, qua diligimus. Tria enim ter et hoc ter fiunt XXuII, qui est numeri ternarii quadratus. Quod uero septimo mense arca resedit, hoc est, requieuit, ad illam septimam requiem significatio recurrit; et quia perfecti requiescunt, ibi quoque quadrature illius numerus iteratur. Nam uicesima septima die secundi mensis, commendatum est hoc sacramentum et rursum uicesima septima die mensis septimi eadem commendatio confirmata est, cum arca requieuit.  Quod enim promittitur in spe, hoc exhibetur in re. Porro quia ipsa septima requies cum octaua resurrectione coniungitur. Neque enim reddito corpore finitur requies, que post hanc uitam excipit sanctos, sed potius totum hominem, non adhuc spe, sed iam re ipsa omni ex parte spiritus et corporis perfecta et immortali salute renouatum eterne uite munus assumit. Quia ergo septima requies cum octaua resurrectione coniungitur, et hoc in sacramento regenerationis nostre, id est, in baptismo, altum profundumque mysterium est, quod quindecim cubitis supercreuit aqua, excedens altitudinem montium. Octo itaque et septem quindecim faciunt. Sed octo significant resurrectionem, septem quietem. Hoc igitur sacramentum resurrectionis et quietis transcendit omnem sapientiam superborum, ita ut nullatenus possit indagare scientie sue altitudinem resurrectionis quietem; et quia septuaginta a septem, et octuaginta ab octo dinumerantur, coniuncto utroque numero centum quinquaginta  diebus exaltata est aqua, eamdem commendans nobis atque confirmans altitudinem baptismi in consecrandum nouum hominem, ad tenendam quietis et resurrectionis fidem. Quod post dies quadraginta emissus coruus non est reuersus, aut aquis utique interceptus, aut aliquo supernatanti corpore illectus, significat homines immunditia cupiditatis teterrimos, et ob hoc ad ea que foris sunt in hoc mundo retentos, aut rebaptizari ab his preter arcam, id est, preter Ecclesiam baptismus occidit, seduci et teneri . Quod columba emissa non inuenta requie reuersa est, ostendit per nouum testamentum requiem sanctis in hoc mundo non esse promissam. Post quadraginta enim dies emissa est, qui numerus uitam que in hoc mundo agitur significat. Denique post septem dies dimissa columba propter illam septenariam operationem spiritalem oliue fructuosum surculum retulit, quo significaret nonnullos etiam extra Ecclesiam baptizatos, si in eis pinguedo  non defuerit caritatis, posteriori tempore quasi uespere more columbe tanquam in osculo pacis ad unitatis societatem posse perduci. Quod post alios septem dies dimissa, et non reuersa, significat finem seculi, quando erit sanctorum requies, non adhuc in sacramento spei, quod in hoc tempore consociatur quandiu uiuitur, quod de Christi latere manauit; sed iam in ipsa perfectione salutis eterne cum tradetur regnum Deo et Patri, ut in illa perspicua contemplatione incommutabilis ueritatis nullis ministeriis corporabilibus egeamus.


DISCIPULUS.

Cur sexcentesimo et uno anno uite Ne, id est, peractis sexcentis aperitur arce tectum?


MAGISTER.

Finita quippe sexta etate seculi reuelabitur absconditum sacramentum atque promissum.


DISCIPULUS.

 Cur uicesimo et septimo die secundi mensis dicitur siccasse terra, tanquam finita esset iam baptizandi necessitas?


MAGISTER.

In numero etenim dierum quinquagesimo et septimo, ipse est enim dies secundi mensis uicesimus septimus, qui numerus ex illa coniunctione spiritus et corporis septies octonos habet, uno addito propter unitatis uinculum.


DISCIPULUS.

Cur de arca coniuncti exeunt, qui disiuncti intrauerant? Sic enim dictum erat: Quod intrauerint in arcam Ne et filii eius, et uxor eius, et uxores filiorum eius ; seorsum uiri, et seorsum femine commemorate sunt.


MAGISTER.

Quia igitur in hoc tempore caro concupiscit aduersus spiritum, et spiritus aduersus carnem ,  ad typum illum disiuncti intrauerant; postmodum autem exeunt Ne et uxor eius, filii eius, et uxores filiorum eius. Hoc est, coniuncti masculi et femine, quia in fine seculi, et in resurrectione iustorum omnimoda et perfecta pace spiritui corpus adherebit in illa mortalitatis indigentia uel concupiscentia resistente. Quod dantur eis in escam cuncta animalia, sicut in illo disco Petro dicitur: Macta et manduca ; quod eiecto sanguine iubentur manducare, ne uita pristina quasi suffocato in conscientia teneatur; sed habeant tanquam effusionem per confessionem. Quod uero testamentum posuit Deus inter se et homines atque omnem animam uiuam ne perdat eam diluuio, arcum scilicet qui apparet in nubibus, qui nunquam nisi de sole resplendet: illi enim non pereunt diluuio, qui in prophetis et in omnibus diuinis Scripturis, tanquam in Dei nubibus, agnoscunt Christi gloriam, non querunt suam.

Hieronymus in libro Locorum dixit: »Ararat in Armenia, siquidem in montibus.« Ararat, arca post  diluuium sedisse perhibetur, et dicuntur ibidem usque hodie eius manere uestigia. Meminit horum montium et Ieremias in uisione contra Babylonem. Iosephus quoque in primo Antiquitatum Iudaicarum libro, secularium litterarum historias proferens: »Animaduertens, inquit, Ne terram diluuio liberatam, septem alios dies abire permisit, et uniuersa animalia bestiasque patentibus claustris emittens ipse cum sua prole egressus est, immolans Deo hostias, gaudensque cum liberis.« Hunc locum Armenii exitum uel egressus uocant, siquidem ibi cultores illarum regionum arcam primum sedisse testantur, et lignorum quedam superesse monumenta. Arce huius et diluuii omnes qui barbaras scripsere historias recordantur: quorum est unus Berosus Chaldeus, qui super diluuio referens, hec locutus est: »Dicitur huius nauis in Armenia propter montem Carduenorum pars aliqua permanere, et quosdam bitumen ex ea auellentes circumferre, quo utuntur  uel maxime hi qui lustrantur et expiant.« Sed et Hieronymus Aegyptius, qui antiquitates Phenicum pulchro sermone conscripsit, et Mnaseas et multi alii. Nicolaus quoque Damascenus in nonagesimo sexto libro refert: »Est in Armenia super Myniadem mons nomine Bearis, ad quem multos in diluuio confugisse autumant, ibique saluatos esse. Alios uero in arce alueo supernatantes ad eius uerticem peruenisse, et usque ad multas etates ligna arce demonstrari solita;« quos quidem ego puto non esse alios, nisi eos quos Moyses legifer Hebreorum in suis uoluminibus edidit. De arca quoque ipse peta cecinit ita:

Nuntia diluuii iam decrescentis ad arcam
Ore columba refert ramum uiridantis oliue.
Coruus enim ingluuie per feda cadauera captus,
Heserat; illa date reuehit noua gaudia pacis.

Hieronymus.---Et erant filii Ne qui egressi sunt  de arca, Sem, Cham et Iaphet . Frequenter Septuaginta interpretes non ualentes heth litteram, que duplicem aspirationem habet, in Grecum sermonem uertere, chi Grecam litteram addiderunt, ut nos docerent in istiusmodi uocabulis aspirare debere. Unde et in presenti loco Cham transtulerunt, pro eo quod est Ham, quo et Aegyptus usque hodie Aegyptiorum lingua Ham dicitur.

Plantauit autem Ne uineam, bibensque uinum inebriatus est, et cetera, usque Faciesque eorum auerse erant, et patris uirilia non uiderunt .

Iam uero illud quod post diluuium de uinea, quam plantauit Ne, inebriatus est, et nudatus est in domo sua, cui non appareat Christi esse figura, qui inebriatus est dum passus est? Nudatus est, dum crucifixus est in domo sua, id est, in gente sua, et in domesticis sanguinis sui utique Iudeis. Tunc enim nudata est mortalitas carnis eius, quam nuditatem, id est, passionem Christi uidens Cham derisit, et  Iudei Christi mortem uidentes subsannauerunt. Sem uero et Iaphet tanquam duo populi ex circumcisione et preputio credentes, cognita nuditate patris, qua significabatur passio Saluatoris, sumentes uestimentum posuerunt super dorsa sua, et intrantes auersi operuerunt nuditatem patris, nec uiderunt quod uerenda texerunt . Quodam enim modo passionem Christi uelamento tegimus, id est, sacramento honoramus, eiusque mysterii rationem reddentes, Iudeorum detractionem operimus. uestimentum enim significat sacramentum, dorsa memoriam preteritorum, quia passionem transactam Christi celebrat Ecclesia, non adhuc prospectat futuram: medius autem frater Cham , id est, impius populus Iudeorum; ideo medius, quia nec primatum Apostolorum tenuit, nec ultimus in gentibus credidit. uidit nuditatem patris , quia consensit in nece Domini Saluatoris. Post hec nuntiauit foras fratribus . Per eum quippe manifestatum est quod erat in propheta secretum, ideoque fit seruus fratrum suorum. Quid est  enim aliud hodieque gens ipsa nisi quedam scrinaria Christianorum, baiulans legem et prophetas ad testimonium assertionis Ecclesie, ut nos honoremus per sacramentum, quod nuntiant illi per litteram.

Expergefactus itaque Ne, cum didicisset quod fecerat ei filius suus minor, ait: Maledictus Chanaan, seruus seruorum erit fratribus suis. Benedictus Dominus Deus Sem, sit Chanaan seruus eius. Dilatet Deus Iaphet, et habitet in tabernaculis Sem . Quomodo hoc intelligendum est?

Hieronymus.---De Sem Hebrei, de Iaphet populus gentium nascitur. Quia igitur lata est multitudo credentium, a latitudine que Iaphet dicitur, latitudo nomen accepit. Quod autem ait: Et habitet in tabernaculis Sem, de nobis prophetatur, qui in eruditione et scientia Scripturarum eiecto Isrele uersamur.

Explanatio spiritalis.---Post hec itaque benedicuntur duo illi, qui nuditatem patris honorauerunt.  Benedictus namque Dominus Deus Sem, sit Chanaan puer illius. Dilatet Iaphet, et habitet in tabernaculis Sem. Hic Sem maior natu, ex quo patres, et prophete, et apostoli, nati sunt, atque generati. Iaphet autem gentium est Pater, qui etiam latitudo interpretatur. Cum ingenti enim multitudine dilatatus est populus ex gentibus, qui cum prophetis et apostolis erat habitaturus. Siquidem et uidemus iuxta Ne propheticam Patris benedictionem in tabernaculo Sem, transisse habitationem Iapheth, hoc est, in domum legis et prophetarum Ecclesiam potius iustificari, minorem quidem temporum, sed gratia lege maiorem. Cham porro, qui interpretatur callidus. medius filius tanquam ab utroque discretus, nec in primitiis Isrelitarum, nec in plenitudine gentium permanens, significat non solum Iudeorum, sed etiam hereticorum genus callidum, non spiritu sapientie, sed impatientie, quo solent hereticorum feruere primordia, et pacem perturbare sanctorum,  sed et omnes qui Christiano uocabulo gloriantur, et perdite uiuunt, ipsius figuram gestare uidentur. Passionem quippe Christi, que illius hominis nuditate significata est, et annuntiant bene profitendo, et male agendo exhonorant. De talibus ergo dictum est: Ex fructibus eorum cognoscetis eos . Ideo et Cham in filio suo maledictus est, tanquam in fructu suo, id est, in opere suo. Unde conuenienter et ipse filius eius Chanaan, qui interpretatur motus eorum. Quod aliud quid est, quam opus eorum. Item quod Cham peccante posteritas eius damnatur, significat quod reprobi hic quidem delinquunt, sed in posterum, id est, in futurum sententiam damnationis accipiunt. Sed et plebs Iudaica, que Dominum crucifixit, etiam in filios penam damnationis sue transmisit. Dixerunt enim: Sanguis eius super nos, et super filios nostros . Benedictis igitur duobus filiis Ne, atque uno in medio eorum maledicto, deinceps generationes eorum  texuntur, ex quibus septuaginta due gentes orte sunt, id est, quindecim de Iaphet, triginta de Cham, uiginti septem de Sem.

De edificatione Turris, etc., usque ad diuisionem linguarum.---Primus autem post diluuium inter homines Nemrod, filius Chus noua imperii cupiditate tyrannidem arripuit. Regnauitque in Babylonia, que ab eo quod ibi confuse sunt lingue Babel appellata est, quod interpretatur confusio, cuius edificande turris idem Nemrod exstitit auctor; quique pro eo quod ultra naturam suam celi alta penetrare contendit, non incongrue diabolo comparatur, qui cogitatione cordis sui intumescens, super sidera exaltare se uoluit, id est, super omnem potestatem angelorum Deo se cequare disponens, dum dicit: Ascendam super altitudinem nubium, et ero similis Altissimo . Quod autem dicitur uenator, quid significatur hoc nomine, nisi animarum terrigenarum deceptor, et capiens homines ad mortem. Turris  eius superbia huius mundi est, uel impia dogmata hereticorum, qui, postquam moti sunt ab Oriente, id est, a uero lumine recesserunt, et uenerunt in campum Sennaar, qui interpretatur excussio dentium, statim aduersus Deum impietatis sue edificant turrim, ac dogmatum superbiam nefario ausu confringunt, uolentes curiositate non licita ipsius celi alta penetrare; sed sicut illi per superbiam ab una lingua in multis diuisi sunt, ita et heretici ab unitate fidei confessione segregati inter se diuersitate erroris, quasi per dissonantiam lingue inuicem secernuntur, et quos armat aduersus Deum elate conspirationis perniciosa consensio. Rursum intercedente dogmatum discordia diuidit, oborta repente confusio, quos quidem ipsa Trinitas damnat, in quam offendunt, ipsa eos dispergit dum dicit: uenite et confundamus ibi linguam eorum , in uarietate utique erroris siue schismatum. Eo autem tempore quando linguarum facta est uarietas, in sola domo Heber, que antea fuit lingua remansit; nunc quoque in sola Ecclesia,  que est domus Christi, unitatem esse confessionis et fidei pacem diuisis omnibus reprobis restat.

Nunc de gentium diuisionibus secundum Hieronymum uideamus.---Filii Iaphet, Gomer et Magog, et Madai et Iauan, et Thubal, et Mosoch, et Thiras. Iaphet filio Ne nati sunt septem filii, qui possederunt terram in Asia ab Amano et Tauro, Celesyrie et Cilicie montibus, usque ad fluuium Tanaim, in Europa uero usque ad Gadira, nomina locis et gentibus relinquentes, e quibus postea immutata sunt plurima, cetera permanent ut fuerunt. Sunt autem Homer, Galate; Magog, Scythe; Madai, Medi; Sauan, Iones, qui et Greci; unde et mare lonium; Thubal, Iberi, qui et Hispani, a quibus Celtiberi, licet quidam Italos suspicentur. Mosoch, Cappadoces; unde et urbs apud eos usque hodie Mazaca dicitur. Porro septuaginta interpretes Caphthorim Cappadocas arbitrantur; Thiras, Thraces, quorum non satis immutatum uocabulum est. Scio  quemdam Gog et Magog, tam de presenti loco quam de Ezechiel, ad Gothorum nuper in terra nostra uagantium historiam retulisse, quod utrum uerum sit, prelii ipsius fine monstrabitur. Et certe Gothos omnes retro eruditi magis Getas quam Gog et Magog appellare consueuerunt. He itaque septem gentes, quas de Iaphet uenire stirpe memoraui, ad Aquilonis partem habitant. Filii Gemer Assenez et Riphath et Thogorma. Assenez Greci Reginos uocant. Riphath, Paphlagones; Thogorma, Phrygas; filii Iauan, Elisa et Tharsis, Cethim et Dodanin. Ab his diuise sibi insule nationum in terris suis. uir secundum linguam suam et cognationem et gentem suam. De Ionibus, id est, Grecis, nascuntur Elisei, qui uocantur Aeoles; unde et quinta lingua Grecie Aeolis appellatur, quam illi uocant . Tharsis Iosephus Cilicas arbitratur, aspirationis litteram uitiose a posteris in dicens fuisse corruptam, unde et metropolis eorum ciuitas Tharsus  appellatur Paulo apostolo gloriosa. Cethim sunt Citii, a quibus hodie quoque urbs Cypri Citium nominatur. Dodanin, Rhodii; ita enim Septuaginta interpretes transtulerunt. Legamus uarronis de antiquitatibus libros, et Sisinnii Capitonis, et Grecum Phlegonta, ceterosque eruditissimos uiros, et uidebimus omnes pene insulas et totius orbis littora terrasque mari uicinas Grecis accolis occupatas, qui, ut supra diximus, ab Amano et Tauro montibus omnia maritima loca usque ad Oceanum possidere Britannicum. Filii Cham, Chus et Mesraim, et Phuth, et Chanaan. Chus usque hodie ab Hebreis Aethiopia nuncupatur; Mesraim, Aegyptus; Phuth, Libye, a quo et Mauritanie fluuius usque in presens Phuth, omnisque circa eum regio Phutensis. Multi tam Greci quam Latini scriptores huius rei testes sunt. Quare autem in una tantum climatis parte antiquum nomen Libye resederit, et reliqua terra uocata sit Africa, disserere non huius loci nec temporis est. Porro Chanaan obtinuit terram quam Iudei deinceps  possederunt eiectis Chananeis. Filii Chus, Saba, Heuila, Sabatha, Regma, Sabatacha. Saba, a quo Sabei, de quibus uirgilius: Solisque est Thurea uirga Sabei; et alibi: Centumque Sabeo Thure calent are. Heuila, Gethuli, in parte remotioris Africe, eremo coherentes. Sabatha, a quo Sabatheni, qui nunc Astabari nuncupantur. Regma uero et Sabatacha paulatim antiqua perdidere uocabula, et que nunc pro ueteribus habeant ignoratur. Filii Regma, Saba et Dadan: hic Saba per schin litteram scribitur; supra uero per samech, a quo diximus appellatos Sabeos, interpretatur uero nunc Saba Arabia. Nam in LXXI psalmo, ubi nos habemus: Reges Arabum et Saba munera offerent, in Hebreo scriptum est: Reges Saba, primum nomen per schin, secundum per samech. Dadan gens est Aethiopie in occidentali plaga, et Chus genuit Nemrod, de quo iam superius mentionem fecimus. Iste cepit esse potens in terra: et post paululum: Et fuit, inquit, caput regni ipsius  Babylon et Arach, et Achad, et Chalanne in terra Sennaar . Nemrod filius Chus arripuit, ut supra disseruimus, insuetam prius in populo tyrannidem, regnauitque in Babylone, que ab eo quod ibi confuse sunt lingue, turrem edificantium Babel appellata est. Babel autem interpretatur confusio. Regnauit autem et in Arach, hoc est, in Edessa, et in Achad, que nunc dicitur Nisibis, et in Chalanne, que postea, uerso nomine, a Seleuco rege est dicta Seleucia, uel certe que nunc appellatur. De terra illa exiit Assur, et edificauit Niniuen et Rohoboth ciuitatem. De hac terra Assyriorum pullulauit imperium, qui ex nomine Nini Beli filii Ninum condiderunt, urbem magnam quam Hebrei appellant Niniuem, ad cuius ruinam uel penitentiam tota Ione pertinet prophetia. Quod autem ait: Niniuen et Rohoboth ciuitatem , non putemus duas esse urbes: sed quia Rohoboth platee interpretantur, ita legendum est: Et edificauit Niniuen  et plateas ciuitatis. Sequitur: Et Mesraim genuit Ludim, et Anamim, et Laabim et Nephtuim, et Phetrusim et Chastuim, e quibus egressi sunt Philistim et Caphtorim . Exceptis Labaim, a quibus Libyes postea nominati sunt, qui prius Phutei uocabantur, et Chastuim, qui deinceps Philistii appellati sunt, quos nos corrupte Palestinos dicimus. Cetere sex gentes ignote nobis sunt, quia bello Aethiopico subuerse usque ad obliuionem preteritorum nominum peruenere. Posuerunt autem terram a Gaza usque ad extremos fines Aegypti. Sequitur: Et Chanaan genuit Sidonem, primogenitum suum, Hetheum et Iebuseum et Amorrheum, et Gergeseum, et Heeum, et Araceum, et Sineum, et Aradium, et Samareum, et Amatheum . De Chanaan primus natus est Sidon, a quo urbs in Phenice Sidon uocatur. Dein Araceus, qui Arcas condidit oppidum, contra Tripolim in radicibus Libani situm, a quo haud procul alia ciuitas fuit nomine Sim, que postea,  uario euentu subuersa bellorum, nomen tantummodo loco pristinum reseruauit. Aradii sunt, qui Aradam insulam possederunt angusto freto a Phenicis littore separatam. Samarei, quibus Edessa nobilis Celesyrie ciuitas Amath usque ad nostrum tempus, tam a Syris quam ab Hebreis, ita apud ueteres dicta fuerat, appellatur. Hanc Macedones qui post Alexandrum morientem regnarunt Epiphaniam nuncupauerunt. Nonnulli Antiochiam ita appellatam putant; alii licet non uere, tamen opinionem suam quam uerisimili uocabulo consolantes, Emath primam ab Antiochia mansionem Edessam pergentibus appellari putant, et eamdem esse que apud ueteres dicta sit Emach. Et fuit terminus Chananeorum a Sidone, donec uenias in Gerara usque ad Gazam pergentibus Sodomam et Gomorrham, et Adamam, et Seboim, usque ad Lasan, quia cetere ciuitates, Sidon uidelicet et Gerara, et Sodoma, et Gomorrha, et Adama et Seboim, note sunt omnibus. Hoc tamen  adnotandum uidetur, quod Lasa ipsa sit que nunc Callirhe dicitur, ubi aque calide prorumpentes in mare Mortuum defluunt. Filii Sem, Aelam et Assur et Arphaxad, et Lud, et Aram. Hi ab Euphrate fluuio partem Asie usque ad Indicum Oceanum tenent. Est autem Aelam, a quo Aelamite principes Persidis: de Assur iam ante dictum est, quod Ninum urbem condiderit. Arphaxad, a quo Chaldei; Lud, a quo Lydii; Aram, a quo Syri, quorum metropolis est Damascus. Filii Aram, Us, et Hul, et Gether, et Mess. Us Trachonitidis et Damasci conditor, inter Palestinam et Celesyriam tenuit principatum, a quo Septuaginta interpretes in libro Iob, ubi in Hebreo scribitur: Terra Us regionem Ausitidem, quasi Husitidem transtulerunt. Hul, a quo Armeni, et Gether, a quo Acarnanii siue Carii. Porro Mess, pro quo Septuaginta interpretes Mosoch transtulerunt, qui nunc uocantur Meones. Arphaxad genuit Sela, et Sela genuit Heber . Ex Heber nati sunt duo filii: nomen uni Phaleg, quia in diebus  eius diuisa est terra, et nomen fratris eius Iectan. Heber, a quo Hebrei uaticinio quodam filio suo Phaleg nomen imposuit: qui interpretatur diuisio, ab eo quod in diebus eius lingue in Babylone diuise sunt. Iectan genuit Helmodad et Saleph, et Asarmoth, et Iare, et Aduram, et Uzal, et Decla, et Ebal, et Abimel, Saba et Ophir, Heuila et Iobab . Harum gentium posteriora nomina inuenire non potui, sed usque in presens, quia procul a nobis sunt, uel ita uocantur, ut primum, uel que immutata sint ignoratur. Possederunt autem a Cophene fluuio omnem Indie regionem, que uocatur Ieria. Sequitur.

Phaleg filius Heber genuit Reu. Reu genuit Sarug, Sarug genuit Nachor. Nachor genuit Thare. He sunt autem generationes Thare. Thare genuit Abram, et Nachor et Aran. Porro Aran genuit Loth, mortuusque est Aran ante Thare patrem suum in terra natiuitatis sue in Ur Chaldeorum . De hoc quoque  capitulo quod Hieronymus in libro Questionum Hebraicarum senserit inferamus. Sequitur: Et mortuus est Aran ante patrem suum in terra, qua natus est in regione Chaldeorum, pro eo quod legimus In regione Chaldeorum, in Hebreo habetur ur Chasdim, id est, in igne Chaldeorum. Tradunt Hebrei istiusmodi fabulam ex hac occasione esse, quod Abraham in ignem missus sit, quia ignem adorare noluerit, quem Chaldei colunt, et Dei auxilio liberatus de idololatrie igne profugerit: quod in sequentibus scribitur egressum esse Tharan cum sobole sua de regione Chaldeorum, pro eo quod in Hebreo habetur De incendio Chaldeorum, et hoc esse quod nunc dicitur: Mortuus est Aran ante conspectum Thare patris sui in terra natiuitatis sue, in igne Chaldeorum, quod uidelicet ignem nolens adorare, igne consumptus sit. Loquitur autem Dominus postea ad Abraham: Ego sum, qui eduxi te de igne Chaldeorum . Sequitur:

 Et assumpserunt Abram et Nachor sibi uxores. Nomen uxoris Abram Sarai, et nomen uxoris Nachor Melcha, filia Aran. Pater autem Melche, ipse est pater Iesche. Aran filius Thare, frater Abre et Nachor duas filias genuit Melcham et Sarai, cognomento Ieschan , e quibus Melcham accepit uxorem Nachor, et Sarai Abram. Necdum quippe inter patruos et fratrum filias nuptie fuerant lege prohibite, que in primis hominibus et inter fratres et sorores inite sunt.


DISCIPULUS.

Hieronymus.---Erat autem Abram LXX et quinque annorum, quando egressus est ex Haran . Indissolubilis nascitur questio. Si enim Thara pater Abre, cum adhuc esset in regione Chaldea, septuaginta annorum genuit Abram, et postea in Charran CCu etatis sue anno mortuus est: quomodo nunc post mortem Thare Abram exiens de Charra LXXu annorum fuisse memoratur, cum a natiuitate Abre  usque ad mortem patris eius, CXXXu anni fuisse doceantur?


MAGISTER.

uera est igitur illa Hebreorum traditio, quam supra diximus, quod egressus sit Thara cum filiis suis de igne Chaldeorum; et quod Abram Babylonio uallatus incendio, quia illud adorare nolebat, Dei sit auxilio liberatus: et ex illo tempore dies uite et tempus reputetur etatis, ex quo confessus est Dominum spernens idola Chaldeorum. Potest autem fieri ut quia Scriptura reliquit incertum, ante paucos annos Thara de Chaldea profectus uenerit in Charran quam mortem obiret: uel certe statim post persecutionem in Charram uenerit, et ibi diutius sit moratus. Si quis ergo huic expositioni contrarius est, querat aliam solutionem, et tunc recte ea que a nobis dicta sunt improbabit.

Isidorus.---Locutus est Dominus ad Abraham dicens: Egredere de terra tua, et de cognatione tua, et  de domo patris tui, et ueni in terram quam monstrabo tibi, faciamque te in gentem magnam, etc. usque Benedicentur in te uniuerse cognationes terre. Quis autem alius exiit in Abraham de terra sua, et de cognatione sua, ut apud exteros locupletaretur, ut esset in gentem magnam, nisi Christus, qui relicta terra et cognatione Iudeorum prepollet nunc, ut uidemus, in populis gentium: sed et nobis ad exemplum Christi exeundum est de terra nostra, id est de facultatibus mundi huius, operibusque terrenis; et de cognatione nostra, id est de conuersatione et moribus uitiisque prioribus, que nobis a nostra natiuitate coherentia uelut affinitate quadam et consanguinitate coniuncta sunt. Siue de domo patris nostri, id est omni memoria mundi, ut ei renuntiantes, possimus in populo Dei dilatari, et in terram celestis repromissionis cum tempus aduenerit introduci. Due autem promissiones Abrahe dantur: una, per quam terram Chanaan possessurum semen eius promittitur, dum dicit Deus:  uade in terram quam monstrauero tibi, faciamque te in gentem magnam. Alia uero longe prestantior non de carnali, sed spiritali semine, per quod pater est non unius gentis Isrelitice, sed omnium gentium, que fidei eius uestigia consequuntur. Quod promitti cepit his uerbis: Et benedicentur in te omnes cognationes terre. Sequitur.

Apparuitque Dominus Abre, et dixit: Semini tuo dabo terram hanc, etc. usque, Et uenit ad Sichem, et ad conuallem illustrem, usque: Perrexit uadens, et ultra progrediens ad meridiem. Accepto itaque secundo oraculo de promissione terre ipsius, et edificauit ibi altare Domino, qui apparuit ei, et profectus inde habitauit in eremo: atque inde famis inopia pulsus, descendit in Aegyptum, ubi uxorem suam dixit esse sororem: nec mentitur, quia propinqua erat sanguine. Quam tamen Pharao rex Aegypti uxorem uolens accipere, grandissimis terretur monstris; multisque propter eam malis afflictus, ubi eius esse uxorem  diuinitus didicit, confestim illesam cum honore restituit; hoc itaque cum de Abimelech dicere ceperimus, exponemus.

Hieronymus.---Et proficiscens Abraham abiit in desertum, et fames facta est super terram. Notandum quod in presenti et in plurimis aliis locis pro deserto, ad austrum scriptum est in Hebreo.


DISCIPULUS.

Hoc igitur notare debemus quod sequitur: Et uiderunt eam principes Pharaonis, et laudauerunt eam ad Pharaonem, et introduxerunt eam in domum eius, et Abre bene fecit propter eam: et fuerunt ei oues et armenta, et asini, et serui, et ancille, muli et cameli.


MAGISTER.

Licet corpus sanctarum mulierum non uis maculet, sed uoluntas, et excusari possit Sarai quod famis tempore sola regi in peregrinis locis marito conueniente resistere nequiuerit, tamen potest et aliter feda necessitas excusari, quod iuxta librum Esther,  quecunque mulierum placuisset regi apud ueteres, sex mensibus ungebatur oleo myrtino, et sex mensibus in pigmentis uariis erat, et curationibus feminarum, et tunc demum ingrediebatur ad regem: atque ita potest fieri ut Sarai postquam placuerat regi, dum per annum eius ad regem prepararetur introitus, et Abre Pharao multa donauerit, et Pharao postea sit percussus a Domino, illa adhuc intacta ab eius concubitu permanente. Sequitur.

Et ascendit Abram ex Aegypto, ipse et uxor eius, et omnia que illius erant, et Lot cum eo in deserto. Erat autem Abram diues ualde pecore, argento et auro: et abiit unde uenit, in desertum usque Bethel. Pulchre de Aegypto liberatus ascendisse dicitur. Sed occurrit huic sensui illud quod sequitur, quomodo potuerit exiens de Aegypto fuisse diues ualde? Quod tamen soluitur illa Hebraica ueritate, in qua scribitur Abram grauis ualde siue uehementer: hoc est, . Aegypti enim pondere grauabatur, et licet uideantur  esse diuitie pecoris, auri et argenti, tamen si Aegyptie sunt, uiro sancto graues sunt. Denique non ut in LXX legimus, abiit unde uenerat per desertum usque Bethel, sed sicut in Hebreo scriptum est, Abiit in itinere suo per austrum usque Bethel. Idcirco enim de Aegypto profectus est, ut non desertum ingrederetur, cum Aegyptum relinqueret, sed ut per austrum, qui aquiloni contrarius est, ueniret ad domum Dei, ubi fuerat tabernaculum eius in medio Bethel et Hai, in loco altaris quod fecerat prius, et inuocauit ibi nomen Domini. Reuerso igitur Abram ex Aegypto unde uenerat, tunc Lot ab Abram auunculo suo in terram Sodomorum salua caritate discessit, uitans discordiam, quia diuites facti erant, et pastores eorum inuicem rixabantur. Permansit autem Abram in terra Chanaan, habitauitque iuxta quercum Mambre, hec est Hebron. Mambre autem uocabatur unus amicorum Abraham. Sequitur.

Et uiri Sodomorum mali et peccatores in conspectu  Dei uehementer. Superflue hic in Septuaginta interpretibus additum est: In conspectu Dei, siquidem Sodomorum coloni apud homines mali et peccatores erant. Ille autem dicitur in conspectu Dei peccator, qui potest apud homines iustus uideri. Quomodo de Zacaria et Elizabeth in preconio ponitur, quod fuerint iusti ambo in conspectu Dei; et in psalmo dicitur: Non iustificabitur in conspectu tuo omnis uiuens .

Locutus est autem Dominus ad Abram, postquam diuisus est ab eo Lot: Leua oculos tuos, et uide a loco in quo tu nunc es, ad aquilonem, et ad austrum, et ad orientem es ad mare, quia omnem terram quam tu uides, tibi dabo eam, et semini tuo. Quatuor climata mundi posuit, orientem et occidentem, septentrionem et meridianum. Quod autem in omnibus Scripturis legitur, hic semel dixisse sufficiat, mare semper pro occidente poni, ab eo quod Palestine regio ita sit ut mare in occidentis plaga habeat. Sequitur.

 Factum est autem in illo tempore ut Amraphel rex Sennaar, et Arioch rex Ponti, et Chodorlahomor rex Elamitarum, et Thadal rex gentium, inirent bellum contra regem Sodomorum et regem Gomorrhe et regem Adame, et regem Seboim, et regem Bale, ipsa est Segor. Omnes hi consederunt apud uallem salsam, hoc est mare salis. Bale lingua Hebrea , id est, deuoratio dicitur Tradunt igitur Hebrei hanc eamdem in alio Scripturarum loco Salissam nominari, dicique rursum, , id est, uitulam conternantem, quod scilicet tertio motu terre absorpta sit. Et ex eo tempore quo Sodoma et Gomorrha, Adama et Seboim diuino igne subuerse sint, illa paruula nuncupetur: siquidem Segor transfertur in paruam, que lingua Syra Zoara dicitur; uallis enim salinarum, sicut in hoc eodem libro scribitur, in qua fuerunt ante putei bituminis, post Dei iram et sulphuris pluuiam, in mare mortuum uersa est, quod a Grecis , id est, stagnum bituminis appellatur. Sequitur.

Hi autem reges memorati tulerunt omnem substantiam  Sodomorum et Gomorrheorum, nec non et Lot et substantiam eius, qui erat nepos Abram, qui habitauit in Sodomis: et ecce unus qui euaserat, nuntiauit Abram Hebreo. Qui cum audisset captum Lot numerauit CCCXuIII uernaculos, quos assumens secum persecutus est eos. Tulitque omne quod inuaserant, pariter et Lot: persecutusque est eos usque Dan ad Phenicis oppidum, quod nunc Paneas dicitur. Dan autem unus est e fontibus Iordanis. Nam et alter uocatur Ior quod interpretatur , id est, riuus. Duobus ergo fontibus, qui haud procul a se distant, in unum riuulum federatis, Iordanis deinceps appellatur.

Isidorus.---Deinde a quinque regibus, qui Sodomis irruerant, Abram captum Lot liberat, habens secum in prelio CCCXuIII uernaculos. Sed quid hec uictoria Abre de quinque regibus indicabat, quos ille fidei pater mysterio superabat, nisi quod fides nostra si confirmata sit in spiritu principali, totidem corporis nostri sensus uerbo Dei subigit. Nam sicut ille de  proximo in regibus uictor, ita et fides per animam uictrix de exteriore homine triumphabit. Quod uero ille non multitudine nec uirtute legionum, sed tantum CCC et XuIII comitantibus aduersarios principes debellauit, iam tunc in sacramento crucis, cuius figura per tau litteram in numero trecentorum exprimitur, imaginabatur: quod nos Christi passio liberaret a dominatu quinque carnalium sensuum, qui nos antea uariis uitiis captiuantes exsuperauerant.

Reuertenti igitur a cede hostium Abram occurrit ei mox Melchisedech rex Salem sacerdos Dei, benedixitque Abram circumciso offerens panem et uinum. Hieronymus. ---Quia semel opusculum nostrum, uel questionum Hebraicarum, uel traditionum congregatio est, propterea quid Hebrei de hoc sentiant, inseramus. Aiunt hunc esse Sem filium Ne, et supputantes annos uite ipsius ostendunt eum ad Isaac usque uixisse: omnesque primogenitos Ne, donec sacerdotio fungeretur Aaron, fuisse pontifices. Porro Salem rex  Hierusalem dicitur, que prius Salem appellabatur. Melchisedech autem beatus Apostolus ad Hebreos sine patre et matre commemorans, ad Christum refert, et per Christum ad gentium Ecclesiam. Omnis enim corporis gloria refertur ad membra, eo quod preputium habens Abram benedixerit circumciso, et in Abram Leui, et per Leui Aaron, de quo postea sacerdotium. Ex quo colligi uult sacerdotium Ecclesie habentis preputium benedixisse [in] circumciso sacerdotium synagoge. Quod autem ait: Tu es sacerdos in eternum secundum ordinem Melchisedech , mysterium nostrum in uerbo reconciliationis uel ordinis significatur, nequaquam per Aaron rationabilium uictimis immolandis, sed oblato pane et uino, id est, corpore et sanguine Domini Iesu. Quod autem supra diximus eum ab apostolo Paulo sine patre et matre commemoratum, figuraliter refert ad Christum, ut iam ostendimus: ipse est enim solus de patre sine matre genitus, per diuinitatem; ipse de matre sine  patre, per humanitatem. Quod uero patriarcha magnus decimas omnes substantie sue Melchisedech sacerdoti post benedictionem dedit, sciens spiritaliter melius sacerdotium futurum in populo gentium quam Leuiticum, quod in Isrel de ipso erat nasciturum, futurumque ut sacerdotium Ecclesie habentis preputium benediceret in Abraham circumciso sacerdotium Synagoge. Qui enim benedicit, maior est quam qui benedicitur. Unde et sacerdotes ex semine Abre nati fratris ex se quos benedicebat, id est populos Isrel. Quibus illi decimas secundum legis mandatum dabant uere, ut maioribus et eminentioribus suis. Nomen autem ipsum, id est Melchisedech, rex pacis, uel rex iustitie interpretatur, quod tum refertur ad Christum: ipse est enim Rex pacis, quia per ipsum reconciliamur Deo: idem est rex iustitie, quia ipse ueniet ut discernat sanctos ab impiis. Idem quoque unus et sacerdos et rex, quia ad redemptionem omnium Deo Patri se obtulit hostiam, et uerus Rex in presenti seculo populum suum regit,  et in futuro iudicabit.

Hieronymus ad Euagrium presbyterum de Melchisedech.---Misisti mihi uolumen et nescio utrum tu de titulo nomen subtraxeris, an ille qui scripsit, ut periculum fugeret disputandi auctorem noluerit confiteri. Quod cum legissem, intellexi famosissimam questionem super pontificem Melchisedech illuc pluribus argumentis esse perductam, ut docere conatus sit eum qui benedixerit tanto patriarche, diuinioris fuisse nature, nec de hominibus estimandum, et ad extremum ausus est dicere, Spiritum sanctum occurrisse Abrahe, et ipsum esse qui sub hominis figura uisus sit. Quomodo autem Spiritus sanctus panem uinumque protulerit et decimas prede, quas Abraham uictis quatuor regibus reportaret acceperit, omnino tangere noluit. Petisque ut quid mihi uel de scriptore uel de questione uideatur respondeam: fateor, uolui dissimulare sententiam, nec me periculoso et miscere tractatui, in  quo quodcunque dixissem, reprehensores habiturus forem: sed rursum cum epistolam legerim et inuenissem in extrema pagella, miris me obtestationibus adiuratum ne spernerem precatorem, reuolui ueterum libros, ut uiderem quid singuli dicerent, et tibi quasi de multorum consilio responderem. Statimque in fronte Geneseos in prima homiliarum Origenis reperi scriptum de Melchisedech. In qua multiplici sermone disputans illuc deuolutus est, ut eum angelum diceret. Iisdemque argumentis pene quibus scriptor tuus de Spiritu sancto, ille de supernis uirtutibus est locutus. Transiui ad Didymum, sectatorem eius, et uidi hominem pedibus in magistri isse sententiam. uerti me ad Hippolytum Ireneum, Eusebium Cesariensem et Emisenum, Apollinarium quoque nostrum et Eustachium, qui primus Antiochene episcopus Ecclesie fuit, et contra Arium clarissima tuba bellicum cecinit: et deprehendi horum omnium opiniones diuersis argumentationibus ac diuerticulis ad unum compitum  peruenisse, ut dicerent Melchisedech hominem fuisse Chananeum regem urbis Hierosolyme, que primum Salem, postea lebus, ad extremum Hierusalem appellata sit. Nec mirum esse si sacerdos Dei altissimi describatur absque circumcisione et legalibus ceremoniis, et genere Aaron: cum Abel quoque et Enoch et Ne placuerint Deo, et uictimas obtulerint; et in Iob uolumine legimus, quod ipse et oblator munerum fuerit, et sacerdos, et quotidie pro filiis suis hostias immolarit: et aiunt ipsum quoque Iob non fuisse de genere Leui, sed de stirpe Esau, licet aliud Hebrei autument. Quomodo autem Ne inebriatus in domo sua, et nudatus atque derisus a mediano filio, typum Saluatoris prebuit, et Cham populi Iudeorum. Samson quoque amator meretricis et pauperis Dalile multo plures hostium moriturus quam uiuus occidit, ut Christi exprimeret passionem, omnesque pene sancti patriarche et prophete in aliqua re figuram expresserunt Saluatoris. Sic et Melchisedech,  eo quod Chananeus fuerit, et non de genere Iudeorum, in typum precessisse sacerdotis filii Dei, de quo dicitur in centesimo nono psalmo: Tu es sacerdos in eternum secundum ordinem Melchisedech. Ordinem autem eius multis modis interpretantur, quod solus et rex fuerit et sacerdos, et ante circumcisionem functus sacerdotio, ut non gentes ex Iudeis, sed Iudei ex gentibus sacerdotium acceperint: neque unctus oleo sacerdotali, ut Moysi precepta constituunt, sed oleo exsultationis et fidei puritate: neque carnis et sanguinis uictimas immolarit, et brutorum sanguinem animalium exta, id est quidquid super escam est, susceperit: sed pane et uino simplici, puroque sacrificio Christi dedicauerit sacramentum, et multa alia que epistolaris breuitas non recipit; preterea plenius esse tractatum in Epistola ad Hebreos, quam omnes Greci recipiunt, et nonnulli Latinorum, quod iste Melchisedech, id est, rex iustus, rex fuerit Salem, id est, rex pacis sine patre et matre. Et quomodo hoc intelligendum sit, uno statim  uerbo explicauit , non quod absque patre et matre fuerit, cum Christus quoque secundum utramque naturam et patrem habuerit et matrem: sed quod subito introducatur in Genesi occurrisse Abrahe a cede hostium reuertenti. Et nec ante nec postea eius nomen feratur ascriptum: affirmat autem Apostolus quod Aaron sacerdotium, id est, populi Iudeorum et principium habuerit et finem. Melchisedech autem, id est Christus et Ecclesia, et in preteritum et in futurum eternum sit, nullumque habuerit auctorem, et quod translato sacerdotio, legis quoque mutatio fiat: ut nequaquam de Agar ancilla et monte Sina, sed do Sara libera et arce Sion egrediatur uerbum Domini, et lex Dei de Ierusalem. Et difficultatem rei proemio exaggerat dicens: Super quo multus nobis sermo est, et interpretabilis: non quia Apostolus non potuerit id interpretari, sed quod illius temporis non fuerint. Hebreis enim, id est Iudeis, persuadebat, non iam fidelibus, quibus passim  perderet sacramentum. uerumtamen si uas electionis stupet ad mysterium, et de quo disputat ineffabile confitetur, quanto magis nos uermiculi et culices solam debemus scientiam inscitie confiteri, et amplissimam domum paruo quasi foramine ostendere, ut dicamus duo sacerdotia inter se ab Apostolo comparata prioris populi et posterioris. Et hoc agit tota disputatione, quod ante Leui et Aaron fuerit sacerdos Melchisedech ex gentibus, cuius tantum predicat meritum, ut futuris sacerdotibus Iudeorum in lumbis benedixerit Abraham, totumque quod sequitur in laudes Melchisedech ad Christi typum referri, cuius profectus Ecclesie sacramenta sunt. Hec legi in Grecorum uoluminibus, et quasi latissimos terrarum situs in breui tabella uolui demonstrare, non extendens spatia sensuum atque tractatuum, sed quibusdam punctis atque compendiis infinita significans, ut in parua epistola multorum simul disceres uoluntates. uerum quia amanter interrogas,  et uniuersa que didici fidelibus auribus instillanda sunt, ponam et Hebreorum opinionem, et ne quid desit curiositati, ipsa uerba subnectam. Et Melchisedech rex Salem: protulit panem et uinum: erat autem sacerdos Dei excelsi, benedixitque illi, et ait: Benedictus Abram Deo excelso, qui creauit celum et terram, et benedictus Deus altissimus, qui tradidit inimicos tuos in manu tua! Et dedit et decimas ex omnibus. Traduntque hunc esse Sem primum filium Ne, et eo tempore quo ortus est Abraham habuisse annos etatis trecentos nonaginta, qui ita supputantur. Sem post diluuium anno secundo, cum centum esset annorum, genuit Arphaxat. Post cuius ortum uixit annos quingentos, hoc est simul DC. Arphaxat annos natus XXXu genuit Salem, qui et ipse tricenarius procreauit Heber, quem XXX quatuor annorum legimus genuisse Phaleg. Rursum Phaleg expletis annis XXX genuit Rehu, qui et ipse post XXX et secundum natiuitatis sue annum genuit Serug. De quo  cum ad XXX peruenisset annos, ortus est Nachor. Qui XXXIX annorum genuit Thare. Quem legimus quod septuagenarius genuit Abram et Nachor et Aran. Supputa per singulas etates annorum numerum, et inuenies ab ortu Sem usque ad generationem Abram CCCLX annos; mortuus est autem Abram CLXXu etatis sue anno. Itaque ratione deducta inuenitur Sem ab nepote suo decimi gradus Abram superuixisse annos XXXu, simulque et hoc tradunt quod usque ad sacerdotium Aaron omnes primogeniti ex stirpe Ne, cuius series et ordo describitur, fuerint sacerdotes et Deo uictimas immolarint, et hec esse primogenita que Esau fratri suo uendiderit Iacob, nec esse mirum si Melchisedech uictori Abram obuiam processerit, et in refectione tam ipsius quam pugnatorum eius panem uinumque protulerit, et benedixerit ei, cum abnepoti suo hoc iure debuerit, et decimas prede atque uictorie acceperit ab eo: siue quod habeatur ambiguum, ipse decimas substantie sue, et auitam largitatem ostenderet in nepotem: utrumque  enim intelligi potest et iuxta Hebraicum, et iuxta Septuaginta Interpretes, quod et ipse acceperit decimas spoliorum, et Abre dederit decimas substantie sue, quanquam Apostolus in Epistola sua ad Hebreos apertissime definiat, non Abraham suscepisse a Melchisedech decimas diuitiarum eius, sed de spoliis hostium partem accepisse pontificem. Salem autem non, ut Iosephus et nostri omnes arbitrantur, Hierusalem esse nomen ex Greco Hebreoque compositum, quod absurdum esse peregrine lingue mixtura demonstrat, sed oppidum iuxta Scythopolim, quod usque hodie appellatur Salem, et ostenditur ibi palatium Melchisedech, ex magnitudine ruinarum ueteris operis ostendens magnificentiam, de quo in posteriori quoque parte Geneseos scriptum est: uenit Iacob in Socoth, id est, in tabernacula, et fecit sibi ibi domos atque tentoria, et transiuit in Salem ciuitatem regionis Sichem, que est in terra Chanaan. Considerandum quoque est quod Abrahe a cede hostium  reuertenti, quos persecutus est usque Dan, que hodie Paneas appellatur, non de uia Hierusalem, sed oppidum metropoleos Sichem in itinere fuit. De quo in Euangelio quoque legimus: Erat autem Ioannes baptizans in Ennon iuxta Salim, quia aque multe erant ibi . Nec refert utrum Salem an Salim nominetur, cum uocalibus in medio litteris perraro utantur Hebrei, et pro uarietate locorum ac uarietate regionum eadem uerba diuersis sonis atque accentibus proferantur. Hec ab eruditissimis gentis illius didicimus, qui in tantum non recipiunt Spiritum sanctum uel angelum fuisse Melchisedech, ut etiam certissimum nomen hominis ascribant. Et reuera stultum est quod in typo dicitur, eo quod Christi sacerdotium finem non habeat, et ipse Rex et Sacerdos nobis utrumque donauerit, ut simus genus regale et sacerdotale, et quasi angularis lapis parietem utrumque coniunxerit, et de duobus gregibus bonus pastor unum effecerit gregem. Sic quosdam referre ad , ut historie  auferant ueritatem, et dicant non fuisse regem, sed in imagine hominis angelum demonstratum, cum in tantum nitantur Hebrei Melchisedech regem Salem, filium Ne, Sem ostendere, ut ante hoc scriptum sic referant: Egressus est autem rex Sodomorum in occursum et, haud dubium quin Abraham postquam reuersus est a cede Chodorlahomor, et regum qui cum eo erant, in ualle Sabe, hec est uallis Regis, de qua statim sequitur: Et Melchisedech rex Salem protulit panem et uinum, etc. Si ergo hec ciuitas Regis est, et uallis Regis, siue, ut Septuaginta transtuferunt, campus, quem hodie Aulonem Palestini uocant, manifestum est hominem fuisse qui in terrena et ualle et urbe regnauerit. Habes que audierim, que legerim de Melchisedech; meum fuit citare testes, tuum est de fide testium iudicare. Quod si omnes repuleris, tuum certe illum spiritalem interpretem non recipies, qui imperitus sermone et scientia  tanto supercifio et auctoritate Melchisedech Spiritum sanctum pronuntiauit, ut illud uerissimum comprobaret, quod apud Grecos canitur: Imperitia confidentiam, eruditio timorem creat. Ego post longam egrotationem uix in quadragesime diebus hec fabricare potui, ut cum alteri me operi prepararem, paucos dies qui supererant in Matthei expositione consumpsi. Tantaque auiditate studia omissa repetiui, ut quod exercitationi lingue profuit, nocuerit corporis ualetudini.

Post hanc uictoriam dixit Abram ad Dominum: Domine Deus, quid dabis mihi, et ego sine liberis uadam, et Masec uernacule mee hic Damascus Eliezer.

Hieronymus.---Et dixit Abraham: Ecce mihi non dedisti semen, et filius uernacule mee heres meus erit. Ubi nos habemus: Et filius Masec uerracule mee heres meus erit, in Hebreo scriptum est, uben Mesek bethi, quod Aquila transtulit, , id est, filium potum dantis domui mee; Theodotio uero, ,  id est, et filius eius qui super domum meam est. Quod autem dicit, hoc est: Ego sine liberis morior, et filius procuratoris mei uel uillici, et qui uniuersa dispensat et distribuit familie cibaria, uocaturque Damascus Eliezer, hic meus heres erit. Porro Eliezer interpretatur Deus meus adiutor. Ob hoc aiunt Damascum conditam et nuncupatam. Sequitur.

Factumque est uerbum Domini ad Abram in uisu, dum esset de posteritate sollicitus, et sibi uideret non nasci filium, et tamen semini suo factam promissionem teneret: et statim fit illi duplex figura promissi seminis eius, id est, in similitudinem arene maris, uel in multitudinem stellarum celi futura: Eiiciens ergo Abram Deus foris, ostendit ei stellas celi, dicens: Sic faciam, ait, semen tuum, id est Christianam gentem, cuius tu pater in fide subsistens, sic faciam resurrectionis lumine coruscare. Deinde demonstrauit illi arenam maris, et dixit: Sic erit in multitudine semen tuum, hoc est, erit quidem copiosa gens Iudeorum,  sed sterilis et infecunda sicut arena manebit. Post hec cum promitteret ei Deus quod esset possessor repromissionis futurus, signum petit per quod recognosceret, non quasi dubitans an fieret, sed quomodo futurum esset requirens. Cui Dominus: Sume, inquit, tibi uaccam triennem, et capram trimam, et arietem annorum trium, turturem et columbam. Tollens igitur Abram uniuersa hec diuisit ea per medium, et utrasque partes contra se altrinsecus posuit, aues autem non diuisit. Descenderuntque uolucres super cadauera, et abigebat eas Abram. Cumque occubuisset sol, pauor irruit super Abram, et horror magnus et tenebrosus irruit in eum, ac inuasit: apparuitque clibanus fumans et ignis transiens inter media illa, que diuisa erant. Dictumque est ei: Cognoscendo scies quia semen tuum peregrinum erit in terra non sua seruietque et affligetur, et reliqua. Statutus est itaque modus promissi seminis Abre, et ista est figura. Per iuuencam enim uaccam significata est plebs, posita sub iugo legis; per capram, eadem plebs, etiam peccatrix futura;  per arietem, eadem plebs, etiam regnatura. Et quod animalia ideo trima dicuntur, quia per articulos temporum ab Adam usque ad Ne, et inde usque ad Abraham, et inde usque ad Dauid, tanquam tertiam etatem gerens, ille populus adoleuit. Per turturem et columbam spiritales populi figurati sunt, indiuidui filii promissionis, et heredes regni futuri, quorum etas temporalis ideo tacetur, quia eterna meditantes transgressi sunt desideria temporalia. Sed quid est quod animalia illa tria diuiduntur aduersus se inuicem partibus constitutis, nisi quod carnales et in populo ueteri et nunc inter se diuiduntur. Porro aues inter se non diuiduntur, quia spiritales indiuisi sunt: schisma non cogitant, non seducuntur ab hereticis, sed pax est semper in ipsis, siue a turbis se remoueant, ut turtur, siue inter illas conuersentur, sicut columba. Utraque tamen auis est, habens simplicitatem et innocentiam. uolucres autem descendentes  super cadauera, que diuisa erant, spiritus immundi significantur, pastum quemdam suum de carnalium diuisione querentes. Quod illic consedens Abram abigebat eas, significat multos carnales meritis sanctorum in fine mundi ab angustiis liberandos. Quod autem circa solis occasum pauor irruit in Abram, et horror magnus et tenebrosus, significat circa huius seculi finem magnam perturbationem ab Antichristo in sanctis futuram. De qua Dominus in Euangelio dicit: Erit enim tunc tribulatio magna, qualis non fuit ab initio, etc. . Quod uero adiungitur, cum occubuisset sol, facta est caligo tenebrosa, et apparuit clibanus fumans, et lampas ignis transiens inter media illa que diuiserat, significat post finem seculi futurum diem iudicii, quando per ignem segregabuntur sanctorum populi et iniquorum. Quod uero dictum est ad Abram, Sciendo scies quia peregrinum erit semen tuum in terra non sua, et in seruitutem redigent eos, et humiliabunt quadringentis annis: hoc  de populo Isrel, qui erat in Aegypto seruiturus apertissime prophetatum est, non quod sub Aegyptiis quadringentis annis seruierint, sed quoniam iste numerus in eadem afflictione completus est, quia computantur ab illo tempore quo ista Abre promittuntur. Iam tunc propter peregrinationem futuram, ne commisceretur semen eius inter gentes, datur ei circumcisio in signum his uerbis: Circumcidetur ex uobis omne masculinum, infans octo dierum circumcidetur in uobis, tam uernaculus quam emptitius. Masculus autem, cuius preputii caro circumcisa non fuerit, delebitur anima illa de populo suo, quia pactum meum irritum fecit. Cur autem pereat anima paruuli uagientis, et nec bonum nec malum scientis incircumcisi, dum ipsa pactum Dei irritum non fecit, sed qui eum circumcidere neglexerunt: nisi ut significaret quod paruuli non secundum opus, sed secundum originem in primi hominis scelere pactum Dei dissipauerunt, in quo omnes peccauerunt. Nascuntur enim omnes non proprie, sed originaliter peccatores;  quem nisi regeneratio liberet, perit anima eius de populo suo, quia pactum Dei irritum fecit, quando in Adam etiam ipse peccabat originaliter. Sequitur:

Generatione autem quarta reuertentur huc. Quesiuit hoc Damasus papa a beato Hieronymo, quomodo huic sententie congruat quod scribitur in Exodo: quinta generatione egressi sunt filii Isrel de terra Aegypti. Denique quid ei respondit inferamus.---DAMASUS. Cur Deus loquitur ad Abram, quia quarta progenie filii Isarel essent de Aegypto reuersuri, et postea Moyses scribit in Exodo: Quinta generatione exierunt filii Isrel de terra Aegypti? quod utique nisi exponatur, uidetur esse contrarium.

Hieronymus.---Hoc uero problema cum legissem, cepi mecum tacitus estuare, et e uestigio Genesim Exodumque percurrens, reperi loca in quibus scripta sunt, que uidentur facere questionem, ac primo estimabam spiritalibus spiritalia comparans indissolubilia esse, sicuti et multa sunt alia. Nam et Mathusalam  XIu annis post diluuium uixisse scribitur, nec tamen arcam ingressus est cum Ne: et cum ipse Dominus locutus sit ad Abram: Sciendo scies quoniam peregrinum erit semen tuum in terra non sua, et in seruitutem redigent eos, et affligent et humiliabunt quadringentos annos; postea Moyses scribit in Exodo: Et factum est post quadringentos XXX annos, exiit omnis potentia Domini de terra Aegypti. Agar quoque Ismelem quasi lactantem et tenerum portat in humeris, cum XuIII ferme et amplius reperiatur annorum, ut ridiculum sit tam grandem iuuenem matris sedisse ceruicibus. Roboam autem filius Salomonis quadragesimo primo etatis sue anno regni sumpsit exordium, et regnauit in Hierusalem sedecim annis, cum utique pater eius undecimo anno regnare incipiens, annis quadraginta regnauerit, et undecimo filium generare nequiuerit. Dum hec et multa istiusmodi oracula mecum sollicitus uoluerim, aperuit mihi ostium qui habet clauem Dauid, introduxit me in  cubiculum suum, posuitque me in foramine petre, ut post spiritum seuientem, post terre mee motum, post incendium ignorantie quo urebar, uox ad me aure lenioris accederet, diceremque: Inueni quem quesiuit anima mea, tenebo eum et non dimittam . Etenim cum inter se Scriptura uideatur esse contraria, utrumque uerum est, cum diuersum sit. Egressi sunt quarta generatione filii Isrel de terra Aegypti; replica genealogiam Leui. Leui genuit Caath. Caath genuit Amram. Amram genuit Aaron. Aaron genuit Eleazar. Eleazar genuit Phinees. Caath cum patre suo Leui ingressus est Aegyptum. Rursum Eleazar cum patre suo Aaron egressus est Aegypto. Replica Caath usque ad Eleazar genealogiam, et computantur generationes quatuor. Licet quidam uelint ab Abram incipere usque ad Phinees, quod nos in Eleazar fecimus, peruenire. Si uero uolueris disparem numerum ostendere, quomodo secundum Exodum quinta generatione egressi sunt filii Isrel de terra Aegypti, tribus tunc Iude et ordo numeretur.  Iudas genuit Phares. Phares genuit Esrom. Esrom genuit Amram. Amram genuit Aminadab. Aminadab genuit Naason. Naason genuit Salmon. Phares cum patre suo Iuda ingressus Aegyptum. Naason princeps tribus Iude in deserto fuisse describitur, cuius filius Salmon terram repromissionis introiit. Computa ergo a Phares usque ad Naason, et inuenies generationes u tantum, etsi nonnulli, ut quod nos in tribu Leui ostendimus, in Esrom initium faciant, et ad Salmon usque perueniant. Hec tibi, sacratissime pontifex, ex ingenio studii nostri, prout potui enucleaui, et iuxta propositam questionem, iuxta utramque editionem, ne cui contrarium uideatur, secundum utramque genealogiam, Leui uidelicet et Iude, puto plenius problema dissolutum. Quod si alicui displicet de emulis et obtrectatoribus nostris, ad compendium ueniam, et dicam in eo non esse diuersum: quia secundum unamquamque genealogiam utrumque uerum est, et plenum habet sensum.  Aquila quoque, qui non contentiosius, ut quidam putant, sed studiosius uerbum interpretatur, ad uerbum in eo loco, ubi LXX posuerunt: Quinta generatione ascenderunt filii Isrel de terra Aegypti, ita transtulit: Armati ascenderunt filii Isrel de terra Aegypti. Licet pro eo quod armatos nos diximus, secundum Greci sermonis ambiguitatem instructi atque moniti, pro eo ut potuimus explicauimus, nolo ista molesta esse lectori. De Hebraicis itaque libris disputantem non decet Aristotelis argumenta conquiri, nec ex flumine Tulliano eloquentie ducendus est riuulus: nec aures Quintiliani flocculis et scholari declamatione mulcende. Pedestris et quotidiane similis, et nullam lucubrationem redolens oratio, necessaria est que rem explicet, sensum edisserat, obscura manifestet, non que uerborum compositione frondescat. Sint alii diserti, laudentur ut uolunt inflatis buccis, spumantia uerba trutinent, mihi sufficit sic loqui ut intelligar, et de Scripturis sanctis disputanti Scripturarum  intelligere simplicitatem.

Quamuis Hieronymus, diuine legis interpres, de Mathusale obitu et CCCCXXX annorum egressionis filiorum Isrel de Aegypto: de Agar quoque et Ismele et Roboam questiones indissolubiles iudicasset, tamen in dictis suis alibi omnes solutas inuenimus, ut presentis libri ex parte stylus depromit. Dixit autem Sarai ad Abram: Ecce conclusit me Deus ut non pariam. Ingredere ergo ad ancillam meam, ut habeam ex ea filios.

Hieronymus.---Diligenter nota quod procreatio filiorum in Hebreo edificatio scripta est. Legitur enim ibi: Ingredere ad ancillam meam, si quomodo edificer ex ea; et ne forte hoc sit quod in Exodo scribitur: Benedixit Deus obstetricibus, et edificauerunt sibi domos; sequitur. Afflixit Sarai Agar ancillam suam, eo quod despectui eam haberet. Que fugam iniit, inuenitque eam angelus Domini super fontem aque in deserto ad fontem in uia Sur. Consequenter in uia  Sur Aegyptia ire cupiens, que per eremum ducit ad Aegyptum. Dixitque ad eam: Reuertere ad dominam tuam, et humiliare sub manu eius. Reuersaque peperit filium, et uocauit nomen eius Ismel: quia exaudiuit Deus humilitatem meam. Ismel interpretatur exauditio Dei, hic erit rusticus homo: manus eius contra omnes, et manus omnium contra eum, contra faciem omnium fratrum suorum habitabit. Pro rustico in Hebreo scriptum habetur Phere, quod interpretatur onager. Significat autem semen eius habitaturum in eremo, id est, Saracenos uagos incertisque sedibus, qui uniuersas gentes quibus desertum ex latere iungitur incursantes, impugnantur ab omnibus. Et locutus est Dominus ad Abraham dicens: Ecce testamentum meum tecum, et eris pater multitudinis gentium, et non uocabitur adhuc nomen tuum Abram, sed Abraham. quia patrem multarum gentium posui te.

Hieronymus.---Notandum quod ubicunque in Greco testamentum legimus, ibi in Hebraico sermone sit fedus siue pactum, id est, Berith. Dicunt  autem Hebrei quod ex nomine suo Deus, quod apud illos tetragrammum est, he litteram Abrahe et Sare addiderit. Dicebatur enim primum Abram, quod interpretatur pater excelsus; et postea uocatus est Abraham, quod transfertur pater multarum; nam quod sequitur gentium, non habetur in nomine, sed subauditur. Nec mirandum quare cum apud Grecos et nos a littera uideatur addita, nos he litteram Hebream additam dixerimus. Idioma enim lingue illius est per he quidem scribere, sed per a legere: sicut econtrario a litteram sepe per he pronuntiant. Sequitur: Et dixit Deus ad Abraham: Sarai uxor tua, non uocabis eam Sarai, sed Sara erit nomen eius.

Hieronymus.---Errant qui putant primum Saram per unum r scriptam fuisse, et postea ei alterum r additum. Et quia r apud Grecos centenarius numerus est, multas super nomine eius ineptias suspicantur, cum utcunque uoluerint ei uocabulum commutatum, non Grecam, sed Hebraicam debeant habere rationem,  cum ipsum nomen Hebraicum sit. Nemo autem in altera lingua quempiam uocans, etymologiam uocabuli sumit ex altera. Sarai igitur primum uocata est per sin, res, iod: sublato ergo iod, id est, i elemento, addita est he littera, que per a legitur, et uocata est Saraa. Causa autem ita nominis immutati hec est quod antea dicebatur princeps mea, unius tantummodo domus materfamilias. Postea uero dicitur absolute princeps, id est, . Sequitur enim: Dabo tibi ex ea filium, et benedicam ei, et erit in gentes, et reges populorum erunt ex eo. Signanterque non ut in Greco legimus: Dixit Deus ad Abraham, Sarai uxor tua, non uocabitur nomen eius Sarai. In Hebreo habetur, Non uocabis nomen eius Sarai, id est, non dices ei, Princeps mea es. Omnium quippe gentium futura iam princeps est. Quidam pessime suspicantur ante eam lepram fuisse uocitatam, et postea principem, cum lepra Zaraath dicatur: que in nostra quidem lingua uidetur aliquam habere similitudinem,  in Hebraico autem penitus est diuersa. Scribitur enim per zade, et ain, et res, et tau: quod multum a superioribus tribus litteris, id est, sin, res et he, quibus Sara scribitur, discrepare manifestum est.

Recapitulatio.---Hic iam declaratur promissio de uocatione gentium in Isaac filio promissionis, id est gratia, non natura: quia de sene patre et sterili matre, et quia hoc non per generationem, qui est Ismel, sed per regenerationem futurum erat a Deo, ibidem imperata est circumcisio, quando de Sara promittitur filius in typo Ecclesie, non quando Ismel, qui typum tenuit Iudeorum. Sed quid aliud circumcisio significat nisi renouatam naturam per baptismum post exspoliat onem ueteris hominis. Et quis est octauus dies, nisi Christus qui, hebdomada completa, hoc est post sabbatum, surrexit. Quod uero non solum filios, sed et seruos uernaculos emptitios circumcidi precepit, ad omnes gratiam redemptionis pertinere testatur. Unde etiam parentum  mutantur et nomina, ut omnia resonent nouitatem. Nam Abram quod antea uocabatur, interpretatur pater excelsus: Abraham pater gentium, quo nomine prenuntiabatur quod multe gentes fidei eius uestigia sequerentur. Sequitur:

Deinde apparuit Dominus Abrahe in conualle Mambre, sedenti ad ostium tabernaculi: cumque leuasset oculos suos, apparuerunt tres uiri stantes iuxta eum. Quos cum uidisset, adorauit et ait: Domine, si inueni gratiam in oculis tuis, lauentur pedes uestri, et quiescite sub arbore. Et abiit Abraham ad Saram, et dixit: Festina, tres mensuras farine simile commisce.

Hieronymus.---Quia tres mensure absolute hic dicte uidentur, et est incerta mensura, propterea addidi quod in Hebreo tria sata simile habeat, id est tres amphoras: ut idem mysterium et hic et in Euangelio, ubi mulier tria sata fermentare dicitur, agnoscamus. Sequitur:

Fecitque subcineritios panes Sara, Abraham autem  cucurrit ad gregem, et occisum parauit uitulum saginatum: attulit quoque lac et butyrum, et stabat iuxta eos sub arbore. Cumque comedissent, dixerunt ad eum, ubi est Sara uxor tua? At ille: Ecce, inquit, in tabernaculo est. Reuertens ueniam ad te in tempore hoc, et habebit filium Sara. Pro hora uitam legimus in Hebreo, ut sit ordo uel sensus: Reuertar ad te in tempore uite. Quasi dixerit, si uixero, si fuerit uita comitata,

Et cecidit Abraham super faciem suam, et risit, et dixit in corde: Si centenario nascitur filius, et si Sara nonagenaria pariet. Et post paululum: Et uocabis nomen eius Isaac.

Hieronymus.---Diuersa opinio, sed una etymologia, quare appellatus sit Isaac: interpretatur enim Isaac risus. Alii dicunt quia Sara riserit, ideo eum uocatum risum esse, quod falsum est; alii uero quod riserit Abraham, quod et nos probamus. Postquam enim ad risum Abrahe uocatus est filius eius Isaac, tunc legimus risisse et Saram. Risit autem in semetipsa dicens: Necdum hoc mihi factum est, usque,  Nunc et Dominus meus senex est. Aliter multo legitur in Hebreo: Et risit Sara in semetipsa dicens, Postquam attrita sum, facta est mihi uoluptas. Simul nota quod ubi nos posuimus uoluptatem, Eden scriptum est in Hebreo. Symmachus hunc locum ita transtulit: Postquam uetustate consenui, facta est mihi adolescentia, de qua etiam peta cecinit:

Saucia iam uetule marcebant uiscera Sare,
Grandeuo consumpta situ, prolemque negabat
Frigidus annoso moriens in corpore sanguis:
Cum seniore uiro gelidi precordia uentris
In partum tumuere nouum, tremebundaque mater
Algentes onerata sinus, spem gentis opime
Edidit, et serum suspendit ad ubera natum,
Mactandumque Deo pater obtulit: at sacer ipsam,
Pro puero iugulis aries mactatur ad aram.
O iusti mens sancta uiri, pietate remota,
Plus pietatis habens contempsit uulnera nati.
Amplexus precepta Dei, typicique cruoris
Auxilio uentura docet, quod sanguine Christi,
 Humana pro gente pius occumberet Agnus.

Sciendum quoque quod quatuor in ueteri Testamento absque ullo uelamine nominibus suis antequam nascerentur, uocati sunt: Ismel, Isaac, Salomon, Iosias. Lege Scripturas.

Recapitulatio.---Notandum quippe est quod Abraham habeat triplicem figuram in semetipso: primam Saluatoris, quando derelicta cognatione uenit in hunc mundum; alteram Patris, quando immolauit unicum Filium; tertiam uero, que hoc loco est, figuram gestauit sanctorum, qui aduentum Christi cum gaudio susceperunt. Tabernaculum autem illud Abrahe typum habuit Hierusalem, ubi primo tempore prophete et apostoli habitauerunt, ubi et primum Dominus adueniens a credentibus exceptus ab incredulis in ligno suspensus est. In tribus autem uiris qui uenerunt ad illum, Domini nostri Iesu Christi pronuntiabatur aduentus. Cum quo duo angeli comitabantur, quos plerique Moysen et Eliam accipiunt: unum prisce legis latorem,  qui per eamdem legem aduentum Domini indicauit; alium qui in fine mundi uenturus est, denuntiaturus secundum aduentum Christi, atque eius Euangelium Iudeis predicaturus. Unde et in monte, dum Dominus fuisset transfiguratus, hi duo, Moyses et Elias, cum eo ab apostolis uisi sunt. Quod uero Abraham tres uidit, et unum adorauit, Dominum scilicet Saluatorem ostendens, cuius iam aduentum est prestolatus; iuxta quod in Euangelio Dominus ait: Abraham quesiuit uidere diem meum, uidit, et gauisus est . Tunc enim futuri aspexit mysterium sacramenti, unde et pedes eorum lauat, ut in extremo fine mundi lauacri purificationem demonstraret futuram: pedes enim nouissima significant. Siquidem et conuiuium preparat, uitulum scilicet saginatum. Iste autem uitulus tener saginatus, Domini Iesu Christi est corpus: hic est et uitulus Domini qui propter salutem credentium ad arborem crucis est immolatus. Hic est uitulus dominici corporis, qui in Euangelio pro peccatore occiditur filio.  Sed et lac et butyrum cum carne uituli apposuit. Lac quippe prisce legis habuisse figuram Apostolus noster annuntiat dicens: Lac uobis potum dedi, non escam . Nondum enim poteratis, sed nec adhuc quidem potestis. Tradiderat enim illis legis mandatum, quasi lac de uberibus duarum tabularum expressum: hoc est, testamentum fidei. Necdum enim poterant propter infantiam sensus sui Euangelice doctrine solidam et robustam escam accipere. Butyrum autem uberrimum et pinguissimum Euangeliorum est testimonium, quod ueluti oleum fidelibus in signum datur. Sed proinde uitulum cum lacte et butyro Abraham ad edendum apposuit, quia nec corpus Domini, quod est uitulus sine lacte legis, nec lac legis sine butyro, hoc est, sine Euangelii testimonio esse potest. Tria autem sata unde Sara panes subcineritios fecit, trium filiorum Ne imaginem indicauerunt, ex quibus omne hominum genus natum est. Qui diuinam Trinitatem credentes, ex  aqua baptismatis per Ecclesiam, cuius imago Sara erat, conspargendi essent, et in uno pane Christi corpori redigendi. Hec sunt illa tria sata que mulier in Euangelio cognoscitur fermentasse. Azymi autem panes, eo quod sine fermento malitie et sine angore nequitie, et sine feruore peruerse doctrine oporteat esse credentium unitatem. Subcineritii autem ideo ut per penitentiam preteritorum delictorum Spiritus sancti uapore decocti uelut esca beneplacita Deo acceptabiles efficiantur. Sub arbore autem eos sedisse, passionis dominice erat signum, cuius ipsi sunt predicatores. Quod autem promisit Deus Sare sterili filium dicens: Circa tempus hoc ueniam, non de temporibus significat, sed qualitatem aduentus sui, quando per filium repromissum fidelis erat populus nasciturus. Ista est enim Sara sterilis, cui per Prophetam Dominus dicit: Letare, sterilis, que non paris: erumpe et clama, que non parturis, quia plures filii deserte magis quam eius que habet uirum  . Risus autem Sare non est dubitatio, sed prophetia. Qui risus duplicem habet significantiam, siue quod risus futurus esset incredulis Christus, siue quod omnes inimicos in iudicio suo esset derisurus, ut scriptum est: Ego quoque in interitu uestro ridebo et subsannabo, etc. . Unde et ipse qui natus est de Sara, risus uocatus est. Isaac enim ex Hebrea lingua in Latinum sermonem, risus interpretatur. Deinde rursum eidem Isaac filius promittitur futurus in gentem magnam. Et benedicentur in eo, ait, omnes gentes terre. Quibus uerbis duo historialiter illi promissa sunt: gens Iudeorum secundum carnem, et omnes gentes secundum fidem. Sequitur.

Et dixit Abraham, Ne queso irascaris, Domine, si locutus fuero, et reliqua, usque ad subuersionem urbium.

Hieronymus.---Quia enim uidebatur interrogans Dominus arctare responso, temperat prefatione quod querit. Sequitur

 Dixit Dominus: Num celare poterimus amicum nostrum Abraham, usque ad id, Nunquid delebo propter decem, etc. Et locutus est Lot ad generos suos, qui acceperant filias eius.

Hieronymus.---Quia igitur postea due filie Lot uirgines fuisse dicuntur, de quibus et ipse dudum ad Sodomenas dixerat: Ecce due filie mee, que non cognouerunt uirum: et nunc Scriptura commemorat eum habuisse generos. Nonnulli arbitrantur illas que uiros habuerunt in Sodomis remansisse, et eas exisse cum patre que uirgines fuerint. Quod cum Scriptura non dicat, Hebraica ueritas exponenda est, in qua scribitur: Egressus est Lot, et locutus est ad sponsos, qui accepturi erant filias eius. Necdum ergo uirgines matrimonio fuerunt copulate. Sequitur:

Et dixit ei, Ecce admiratus sum faciem tuam. In Hebreo habet, Ecce suscepi faciem tuam, id est, acquiesco precibus tuis. Quod Symmachus secundum sensum interpretans ait: . Ecce ascendebat flamma de terra quasi  uapor fornacis. Pro quo legimus in Hebreo, Ecce ascendebat Kitor  fornacis, quod nos uaporem, uel fumum, siue fauillam possumus dicere.

Et ascendit Lot de Segor, et sedit in monte, et due filie eius cum eo: timuit enim sedere in Segor.


DISCIPULUS.

Hieronymus.---Queritur quare eum primum fuge montis Segor pretulerit, et eam in habitaculum suum uoluerit liberari: nunc de Segor rursum ad montem migret.


MAGISTER.

Respondebimus ueram esse illam Hebreorum coniecturam de Segor, quod frequenter terremotu subruta, Bale primum, et postea Salissa appellata sit: timueritque Lot dicens: Si cum cetere adhuc urbes starent, ista sepe subuersa est: quanto magis nunc in communi ruina non poterit liberari? et hanc occasionem infidelitatis, etiam in filias coitus dedisse principium. Qui enim ceteras subrui uiderat ciuitates, et hanc  stare, seque Dei auxilio ereptum, utique de eo quod sibi concessum audierat ambigere non debuit. Illud autem quod pro excusatione filiarum dicitur, eo quod putauerint defecisse humanum genus, et ideo cum patre concubuerint, non excusat patrem. Denique Hebrei quod sequitur, Et nesciuit eum dormisse cum ea, et cum surrexisset ab eo, appungunt desuper quasi incredibile, et quod rerum natura non capiat coire quempiam nescientem. Sequitur.

Et conceperunt due filie Lot de patre suo, et genuit primogenita filium, et uocauit nomen eius Moab. Iste est pater Moabitarum usque in hanc diem. Et minor et ipsa peperit filium, et uocauit nomen eius Ammon, iste est pater Ammonitarum. Moab interpretatur ex patre, et totum nomen etymologiam habet: Ammon uero cuius quasi causa nominis eius redditur, filius generis mei, siue ut melius est in Hebreo, filius populi mei, sic deriuatur ut ex parte sensus nominis sit, ex parte ipse sit sermo. Ammi enim, a quo dicti sunt Ammonite, uocatur populus meus.

 Item recapitulatio eiusdem rei.---uersa est igitur Sodoma in cinerem, liberatur Lot cum filiabus suis. Sed quid significat quod a quinquaginta iustis usque ad decem, si inuenirentur in Sodomis, dixerit Dominus urbem esse saluandam. Numerum quippe quinquagenarium propter penitentiam signum posuit, si forte conuerterentur et saluarentur. Quinquagenarius enim semper ad penitentiam refertur. Unde et Dauid in eodem numero psalmum scribit penitentie. Proinde quando aspicit Deus delinquentium uitam nequaquam uelle reuerti ad penitentiam, quam quinquagenarius numerus prefigurat, confestim ardorem immoderate luxurie compescit igni gehenne. Usque ad decem autem iustos non perire Sodomam dixit, quia si in quolibet per decem preceptorum custodiam Christi nomen inueniatur, iste non perit. Denarii enim numeri figura crucem Christi demonstrat Nam et quod quinque sunt ciuitates que imbribus  igneis conflagrate sunt, illud, nisi fallor, significat quod omnes qui quinque sensus corporis sui libidinose tractauerint, in illo futuro incendio concrematuri sunt. Ipse autem Lot frater Abraham iustus et hospitalis in Sodomis, qui ex illo incendio, quod erat similitudo futuri iudicii, meruit saluus euadere, typum gerebat corporis Christi, quod in omnibus sanctis, et nunc inter iniquos et impios gemit, quorum factis non consensit, et aquarum permixtione in seculi fine liberabitur, illis damnatis supplicio ignis eterni. Uxor autem eius eorum scilicet genus figurauit qui per gratiam Dei uocati, retro respiciunt, et ad ea que reliquerant redire contendunt. De quibus ipse Dominus ait: Nemo ponens manum suam super aratrum, et respiciens retro, aptus est regno Dei . Unde et illi prohibetur retro respicere, ut per id ostenderet non esse redeundum ad ueterem uitam, qui per gratiam Dei regenerati, ultimum cupiunt euadere supplicium. Sequitur. Quod uero idem respiciens remansit, et in salem conuersa est, exemplum prestat  ad condimentum fidelium, unde alii salientur. Nam nec ipsum tacuit Christus dicens, Mementote uxoris Lot : scilicet ut nos tanquam sale condiret, ut non tanquam fatui negligeremus, sed prudentes caueremus. Hoc enim et illa monuit, cum in statuam salis conuersa est. Sequitur. Illud uero quod ipse Lot ardentem Sodomam fugiens, Segor uenit, et nequaquam ad montana conscendit, ardentem quippe Sodomam fugere, est illicita carnis incendia, uel mundi desideria declinare. Altitudo uero montium est speculatio perfectorum: sed quia multi sunt iusti qui mundi quidem illecebras fugiunt, sed tamen in actione positi contemplationis apicem subire nequeunt, hoc est quod exiit quidem Lot de Sodomis, sed tamen ad montana non peruenit, quia damnabilis uita relinquitur, sed adhuc celsitudo speculationis subtiliter non tenetur. Unde idem Lot ad angelum dicit: Est ciuitas hec iuxta ad quam possumus fugere parua, et saluabor in ea. Nunquid non  modica est, et uiuit in ea anima mea? Iuxta igitur dicitur, et tamen ad salutem tuta perhibetur, quia actualis uita nec a mundi curis ex toto discreta est, nec tamen a gaudio eterne salutis aliena. Sequitur. In ipso autem Lot, quando filie concubuerunt cum eo, non illud quod cum a Sodomis liberatus est, sed aliud figuratum est. Tunc enim ipse Loth future legis uidebatur gestasse personam, quam quidam ex illa propagati, et sub lege positi, male intelligendo quodammodo, se inebriant, eamque non legitime utendo infidelitatis opera pariunt. Bona est enim lex, inquit, si quis ea, ut ait Apostolus, legitime utatur . De Lot quoque et uxore eius, peta quid cecinerit, audiamus:

Lot Sodome fugiente chaos dum respicit uxor,
In statuam mutata salis stupefacta remansit.
Ad penam conuersa suam, quia nemo retrorsum,
Noxia contempti uitans discrimina mundi,
Aspiciens saluandus erit: nec debet arator,
 Dignum opus exercens uultum in sua terga referre.

Cur Abraham patriarcha Abimelech regi Saram profiteretur esse sororem, cum uxor eius esset? Non igitur conuenit ut mentiretur.

Hieronymus.---Non igitur, ut multi putant, mentitus est, quia dixit: Soror mea est. Soror namque eius erat de patre, sed non ex matre, id est, fratris est Aran filia, non sororis. Sed quia in Hebreo habet, uere soror mea est, id est filia patris mei, sed non filia matris mee, et magis sonat quod Abrahe soror fuerit; in excusationem eius dicimus, necdum illo in tempore tales nuptias lege prohibitas. Sequitur deinde historia de Abimelech, quando Abraham tacuit Saram uxorem, et dixit sororem, ne se occiso ab alienigenis captiua possideretur: certus de Deo, quod eam uiolari non permitteret, sicut nec primum a Pharaone. Unde et Abimelec somno admonitus non commaculauit eam concubitu, sed intactam restaurauit marito. uerumtamen quis tunc in illo figurabatur  uiro scire uolo, et cuius sit uxor que in hac peregrinatione atque inter alienigenas pollui macularique non sinitur, ut sit uiro suo sine macula et sine ruga. In gloriam quippe Christi recte uiuit Ecclesia, ut pulchritudo eius honor uiro eius sit, sicut et Abraham propter Sare pulchritudinem inter alienigenas honorabatur; eique cum dicitur in Canticis canticorum, O pulchra inter mulieres, ipsius pulchritudini merito reges offerunt munera, sicut Sare obtulit rex Abimelech, plus in ea mirans forme decus, quod amare potuit, et uiolare non potuit. Est etenim sancta Ecclesia Domini Iesu Christi in occulto uxor. Occulte quippe atque in abscondito secreto spiritali anima humana inheret uerbo Dei, ut sint duo in carne una : quo magni coniugii sacramentum in Christo et in Ecclesia commendat Apostolus. Proinde regnum terrenum seculi huius, cuius figuram gerebant reges qui Saram polluere permissi non sunt, non est expertum, nec inuenit Ecclesiam coniugem Christi, nisi cum uiolare tentant.  Diuino enim testimonio per fidem martyrum cessit, correctumque in posterioribus regibus honorauit munere, quam corruptioni sue subdere in prioribus non ualuit. Nam quod tunc in eodem rege prius et posterius figuratum est, hoc in isto regno prioribus et posterioribus regibus adimpletum est temporibus. Cum autem dicitur de patre esse soror Christi Ecclesia, non de matre: non de terrene generationis, que euacuabitur, sed gratia celestis, que in eternum manebit, cognatio commendatur, secundum quam gratiam genus mortale non erimus accepta potestate, ut filii Dei uocemur et simus. Neque enim gratiam hanc de Synagoga matre Christi secundum carnem, sed de Deo Patre percepimus: hanc uero cognationem terrenam uocans propter aliam uitam, ubi nullus moritur, negare nos Christus docuit, non fateri, cum discipulus ait: Ne uobis dicatis in terra patrem: unus est enim Pater uester qui in celis est . Quod uero Ecclesia, cuius uxor sit, occultatur alienigenis,  cuius autem soror sit, non tacetur. Hec interim causa facile occurrit, quia occultum est, et difficile ad intelligendum quomodo anima humana uerbo Dei copuletur siue misceatur; siue quod melius et aptius dici potest, cum sit illud Deus, ista creatura. Secundum hoc est sponsus et sponsa, uel uir et uxor Christus et Ecclesia dicuntur. Quia uero cognatione sint fratres iehsu Christus, et omnes sancti gratia diuina non consanguinitate terrena, hoc de patre, non de matre, et effabilius dicitur et capacius auditu. Nam inter se omnes sancti per eamdem gratiam fratres sunt, sponsus autem ceterorum societate nullus illorum est.



De lusu Isaac cum Ismele.

Quomodo lusus duorum filiorum Abrahe secundum litteram intelligi debeat, nosse uolo.

Hieronymus.---Sequamur iuxta historiam opiniones priorum. uidit, inquit, Sara filium Agar Aegyptie,  quem peperit Abrahe, ludentem. Quod sequitur, Cum Isaac filio suo, non habet ita in Hebreo. Dupliciter itaque ab Hebreis exponitur, siue quod idola luto fecerit, iuxta illud quod alibi scriptum est: Sedit populus comedere et bibere, et surrexerunt ludere; siue quod aduersum Isaac quasi maioris etatis, loco sibi et ludo primogenita uindicaret. Quod quidem Sara audiens non tulit, et hoc ex ipsius approbatur sermone dicentis: Eiice ancillam hanc cum filio suo, non enim heres erit filius ancille cum filio meo Isaac. Et sumpsit panes et utrem aque, et dedit Agar, ponens super humerum eius paruulum, et dimisit eam. Ibi namque oritur questio, quid sibi uult ista emissio Ismelis cum matre. Quando Isaac natus est, tredecim annorum fuit Ismel; et post ablactationem eius iste cum matre expellitur e domo. uarie autem de hoc capitulo plerique opinantur, asserentibus aliis quinto anno ablactationis tempus statutum, et aliis duodecimum annum uindicantibus nos autem ut breuiorem  eligamus etatem, post octodecim annos Ismel supputauimus eiectum esse cum matre, et non conuenire tam grandem adolescentem matris sedisse ceruicibus: quod ut rectius scis, postulo ut exponas. uerum est igitur illud Hebreorum lingue idioma quod omnis filius ad comparationem parentum infans uocetur et paruulus. Nec miremur habere barbaram linguam proprietates suas, cum hodieque Rome omnes filii uocentur infantes. Posuit ergo Abraham panes et utrem super humerum Agar. Et hoc facto dedit puerum matri, hoc est, in manu eius eum tradidit, commendauit, et ita emisit e domo. Quod autem sequitur: Et proiecit puerum subter abietem, et abiens sedit de contra longe quasi iactu sagitte. Dixit enim, Non uidebo mortem paruuli mei; et sedit contra eum, et sic adiungitur: Et clamauit puer, et fleuit, et audiuit Dominus uocem pueri de loco ubi erat, et dixit angelus Dei ad Agar de celo, et reliqua; nullum moueat: in Hebreo enim post hoc quod scriptum est, Non uidebo mortem pueri mei, ita legitur quod ipsa Agar sederit contra  puerum, et leuauerit uocem suam, et fleuerit, et exaudierit Deus uocem paruuli. Flente enim matre, et mortem filii miserabiliter prestolante, Deus exaudiuit puerum, de quo pollicitus fuerat Abrahe, dicens: Sed et filium ancille tue in gentem magnam faciam, alioquin et ipsa mater non suam mortem, sed filii deplorabat. Pepercit igitur ei Deus, pro quo fuerat et fletus. Denique in consequentibus dicitur: Surge, tolle puerum, et tene manum eius. Ex quo manifestum est, eum qui tenetur, non oneri matri fuisse, sed comitem. Quod autem manu parentis tenetur, sollicitus monstratur affectus. Querendum est cur antea Sara uoluit maritum de ancilla suscipere filium, et post hec cum matre iubet expelli de domo.

Isidorus.---Hoc sine dubio sciendum quod hoc non zelo fecit accensa, sed mysterio prophetie compulsa. Agar quippe secundum quod ait Apostolus, in seruitutem genuit populum carnalem, Sara uero libera populum genuit qui non est secundum carnem, sed  in libertatem uocatus est: qua libertate liberauit eum Christus. Hoc igitur mysterio figurabatur, priorem populum in seruitutem peccatorum generatum in domo Isrel, id est Ecclesie non manere in eternum, neque esse heredem uel consortem cultoribus Christi, nec cum filio nobili, id est, fideli populo regnum celestis glorie possessurum. Nunc sequentia uideamus. Quid ergo significet quod exiens Agar in humeros suos infantem posuisse legitur, nisi quod peccator populus et insipiens ceruicem matris sue Synagoge grauabat, dum dicit: Sanguis huius super nos et super filios nostros . Panes autem hoc indicabant quod uetus sacerdotium panes propositionis, sicut scriptum est, portaret secum, et uesceretur. Utre uero aque, que defecit, Iudaica purificatio significabatur defectura: siue doctrina eorum carnalis in pelle mortua clausa, id est, in carne montua ueteris hominis, preuaricationis sententia damnata, que nec refrigerium prestat, nec satiat sitim,  sed estu tepida uomitum facit. Quod uero errat Agar in solitudine cum filio suo, significat Synagogam cum populo expulsam de terra sua sine sacerdotio et sacrificio, in toto orbe errare, et uiam que Christus est, penitus ignorare. Quod filius eius siti deperit, ostendit populum nullam habens spiritalem purificationem. Quod autem filium morientem siti sub arbore proiecit, et sic demonstrante angelo aspicit fontem, significabat quosdam ex eo populo ad umbram ligni crucis refugium petituros. Quod exclamat puer plorans, et exaudiuit eum Deus, et sic demonstrante angelo aspicit fontem, hoc pro illis dicit qui ex Iudeis ad Christum conuertuntur, ac flentes retroactos errores exaudiuntur. Reseratisque oculis cordis uident fontem aque uiue, id est Christum Filium Dei uiui qui dicit: Ego sum fons aque uiue: qui sitit, ueniat et bibat . Unde Ismel exauditio interpretatur. Angelus autem iste similitudo est Elie per quem populus iste est crediturus, sicut per Malachiam  dicitur: Ecce ego mitto uobis Eliam, qui conuertat corda patrum in filios , et reliqua. uerum quod statim angelus Domini uocauit Agar, dicens: Surge, tolle puerum, quia in gentem magnam faciam eum, hoc significabat, siue quod copiosus Iudeorum populus esset regnaturus in seculo, siue quia celestis regni gloriam consecuturi essent qui ex Iudeis credituri essent in Christum. Quod autem eumdem angelum qui loquitur ad Agar prius angelum Scriptura pronuntiat, deinde Dominum Filium Dei eumdem fuisse credendum est, qui per legem et prophetas semper locutus est, qui propter obedientiam paterne uoluntatis angelus uocatur, Deus autem secundum naturam Patris: quia uere et ipse est Deus, sicut et Pater.



De puteo iuramenti.

Hieronymus.---Dixit Abraham ad Abimelech: Septem oues has accipies a me, ut sint in testimonium mihi, quia  ego fodi puteum istum. Ideo cognominauit nomen loci illius Puteus Iuramenti: quia iurauerant ibi ambo. Ubi hic legitur Puteus Iuramenti, in Hebreo habet Bersabee. Nunc quid sibi uelit intelligi, aperire non abnue. Duplex autem causa est cur ita appellatus sit: siue quia septem agnas Abimelech de manu Abrahe acceperit , siue quod ibi iurauerint, quia et iuramentum Sabee similiter appellatur. Quod si ante hanc causam supra hoc nomen legimus, sciamus per prolepsim dictum esse, sicut Bethel et Galgala: que utique usque ad tempus quo ita appellate sunt, aliter uocabantur. Notandum autem et ex prioribus et ex presenti loco quod Isaac non sit natus ad quercum Mambre, siue in Aulone Mambre, ut in Hebreo haberetur, sed in Heraris, ubi et Bersabee usque hodie oppidum est, que prouincia ante non grande tempus, ex diuisione presidum Palestine, Salutaris est dicta. Huius rei testis est Scriptura que dicit: Et habitauit Abraham in  terra Philistinorum diebus multis. Sequitur: Et dixit ad Abraham Deus: Tolle filium tuum, quem diligis Isaac, et uade in terram uisionis, etc. Quis sit locus iste uisionis uolo scire. Difficile est idioma lingue Hebree in Latinum uertere sermonem, ubi nunc dicitur, uade in terram excelsam: in Hebreo habet Moria quod Aquila transtulit , hoc est lucidam. Symmachus , hoc est uisionis. Aiunt ergo Hebrei hunc montem esse in quo postea templum edificatum est in area Orne Iebusei, sicut et in Paralipomenon scriptum est: Et ceperunt edificare templum mense secundo, in secunda die mensis in monte Moria: qui idcirco illuminans interpretatur et lucens, quia ibi est Dabir, hoc est oraculum Dei, et lex et Spiritus sanctus, qui docet homines ueritatem, et inspirat prophetas. Sequitur: Et abiit in locum quem condixit ei Deus in die tertia. Notandum quod de Geraris usque ad montem Moria, id est sedem templi, iter dierum trium sit, et consequenter illuc die tertio peruenisse dicatur. Male igitur quidam  estimant, qui Abraham putant illo tempore ad quercum habitasse Mambre, cum inde usque ad montem Moria uix unius diei iter plenum sit. Sequitur: Et eleuauit oculos suos Abraham, et ecce aries post tergum eius tenebatur in uirgulto Sabech cornibus suis. Quomodo hoc intelligendum est? Ridiculam rem hoc in loco Emisenus Eusebius est locutus: Sabech, inquiens, dicitur hircus, qui rectis cornibus, et ad carpendas arboris frondes sublimis attollitur. Rursus Aquila interpretatus est, quem nos uepretum possumus dicere, uel spinetum, et  condensa et inter se implexa uirgulta. Unde et Symmachus in eamdem ductus opinionem: Et apparuit, ait, aries, post hoc retentus in rete cornibus suis. uerum quibusdam in hoc duntaxat loco melius uidentur interpretati esse Septuaginta et Theodotion, qui ipsum nomen Sabech posuerunt dicentes, In uirgultum Sabech cornibus suis, etenim , siue rete, quod  Aquila posuit, et Symmachus per sin litteram scribit, hic uero Samech litteram positam, ex quo manifestum esse non interpretationem stirpium condensarum, et in modum retis inter se uirgulta contexta uerbum Sabech, sed nomen sonare uirgulti, quod ita Hebraice dicitur. Ego uero diligenter inquirens, per samech litteram scribi crebro reperi. Sequitur: Et uocauit Abraham nomen loci illius, Dominus uidit. Cur hoc nomen accepit? Pro eo quod hic habet, uidit, in Hebreo habet, uidebitur. Hoc autem apud Hebreos exiuit in prouerbium, ut si quando in angustia constituti sunt, et Domini optant auxilio subleuari, dicant: In monte Dominus uidebitur, hoc est, sicut Abrahe misertus est, miserebitur et nostri. Unde et signum dati arietis solent etiam nunc cornu clangere.

Recapitulatio.---Iubetur Abraham immolare filium suum unicum, ille autem obtemperans Deo soluit uotum. Strauit asinum, imposuit ligna, seruos longe dimisit, solus cum filio ascendit, in triduo ad  locum peruenit, antequam filius ueniret ad locum sacrificii, ipse sibi immolandus ligna portabat. Deinde Abraham gladio armatur, et cum iam pene feriret, admonetur ut parceret; et non tamen sine sacrificio, sine sanguine feruori cedit. Apparet namque aries in uepre, inherens cornibus; immolatur, peragiturque sacrificium, peracto sacrificio dicitur ad Abraham: Benedicam tibi, et multiplicabo semen tuum sicut stellas celi, et uelut arenam maris; possidebit semen tuum portas inimicorum suorum, et benedicentur in semine tuo omnes gentes terre, quia obaudisti uoci mee.

Explicatio spiritalis.---Age nunc uideamus qui sub huius sacramenti lateat mysterio. Iste enim Abraham quando filium unicum perduxit ad immolandum, habebat personam Dei Patris. Sed quid est quod eum senex suscepit? Deus enim non senescit. Sed ipsa pronuntiatio de Christo iam quodammodo senuerat, quando natus est Christus, inchoata est  ab Adam, ubi dictum est, Erunt duo in carne una : sacramentum illud magnum, hoc est, in Christo et in Ecclesia, completum est sexta etate seculi, que significat senectam Abrahe: quia ipsum sacramentum Dei longeuum erat, et senectus Sare in plebe Dei, hoc est in multitudine prophetarum hoc idem significat: quia in fine temporum ex ipsa plebe sanctarum animarum natus est Christus. Sterilitas autem eius intimat quod in hoc seculo spe salui facti sumus, et in Christo tanquam in Isaac omnes nati sumus, quem partum Ecclesie in fine temporum mirabili Dei gratia, non naturali fecunditate prophetauit. Iam deinde sequentis historie sacramentum, quod imaginarie portendebat, inspiciendum est. Quis ergo in Abraham  per illam immolationem figurabatur, nisi Pater excelsus? Quis in Isaac, nisi Christus? Nam sicut Abraham unicum et dilectum filium Deo uictimam obtulit, ita Dominus unicum Filium suum pro nobis omnibus tradidit. Et  sicut Isaac ipse sibi ligna portabat, quibus erat imponendus; ita et Christus gestabat in humeris lignum crucis, in quo erat crucifigendus. Duo autem serui illi dimissi, et non perducti ad locum sacrificii, Iudeos figurabant: qui cum seruiliter uiuerent, et carnaliter saperent, non intelligebant humanitatem Christi, non intelligebant passionem eius; ideo non peruenerunt ad locum sacrificii. Cur autem duo serui, quia ipse in duas partes diuidendus erat. Quod factum est Salomone peccante, quando diuisus est idem populus loco regni, non errore impietatis, quibus etiam sepe per prophetam dicitur: Auersatrix Isrel, et preuaricatrix Iuda, et reliqua . Asinus autem ille insensata est stultitia Iudeorum: ista insensata stultitia portabat omnia sacramenta, et quod ferebat nesciebat. Iam quod dictum est eis, Exspectate hic cum asino, usque, Reuertimur ad uos; Apostolum audi, Cecitas ex parte in Isrel facta est . Que cecitas ex parte est hic cum  asino: ut plenitudo, inquit, gentium intraret; hoc est, postquam adorauerimus, ubi sacrificium crucis dominice impletum, per gentes fuerit predicatum: hoc est, ut plenitudo gentium intraret. Quid est reuertimur ad uos? Et sic omnis Isrel saluus fiet. Triduum autem illud, in quo uenerunt ad locum immolationis, tres mundi etates significantur: unam ante legem, aliam sub lege, tertiam sub gratia. Ante legem, ab Abraham usque ad Moysen; sub lege, a Moyse usque ad Ioannem, inde iam a Domino, et quidquid restat. Tertius dies gratia est, in qua tertia etate quasi post triduum sacramentum sacrificii Christi completum est. Deinde Isaac ligatis pedibus altari superponitur: et Dominus in ligno suspensus cruci affigitur. Sed illud quod figuratum est in Isaac, transgressum est ad arietem. Cur? quia Christus ouis: ipse enim filius, ipse agnus; filius, quia natus; aries, quia immolatus. Sed quid est quod in uepribus herebat aries ille? Crux cornua habet. Sicut enim duo ligna cum compaginantur, in se speciem crucis  reddunt. Unde et scriptum est de eo, Cornua in manibus eius sunt. Cornibus ergo herens aries crucifixum Dominum significat. uepres autem spine sunt. Spine iniquos et peccatores significant, qui suspenderunt Dominum in cruce. Inter spinas itaque peccatorum Iudeorum suspensus est Dominus, sicut per Ieremiam idem dicit: Spinis peccatorum suorum circumdedit me populus hic. Alii hunc arietem cornibus in uepribus obligatum, eumdem Christum senserunt, antequam immolaretur spinis a Iudeis coronatum. Peracto igitur sacrificio dicitur ad Abraham: In semine tuo benedicentur omnes gentes. Quando enim hoc factum est, nisi quando dicit ille aries: Foderunt manus meas, et pedes meos, et dinumerauerunt omnia ossa mea ? Hoc enim quando peractum est illud in Psalmis sacrificium, tunc in ipso Psalmo dictum est: Reminiscentur et conuertantur ad Dominum uniuersi fines terre, et adorabunt in conspectu eius uniuerse patrie gentium.  Quoniam Domini est regnum, et ipse dominabitur gentium . Immolato ergo Abraham ariete pro Isaac filio suo, uocauit nomen loci illius, Dominus uidit: pro eo quod est, Dominus uidere fecit, utique per incarnationem. Sequitur: De Iob et genere eius, ut ueritas patefacta clareat, edoceri cupio.

Hieronymus.---Et nuntiauerunt Abraham dicentes: Ecce peperit Melcha et ipsa filios Nachor fratri tuo, Huz primogenitum eius, et Buz fratrem illius, et Camuel patrem Syrorum, et Cased. Primogenitus Nachor fratris Abraham de Melcha uxore eius filia Aram natus est, Huz de cuius Iob stirpe descendit: sicut scriptum est in exordio uoluminis eius: uir fuit in terra Huz, Iob nomen eius . Male igitur quidam estimant Iob de genere esse Esau; siquidem illud quod in fine libri ipsius habetur, eo quod de Syro sermone translatum est, et quartus sit ab Esau, et reliqua que ibi continentur, in Hebreis uoluminibus  non habetur. Secundus natus est de Melcha Buz, quem Septuaginta Bauz transferre uoluerunt. Et ex huius genere est Balaam ille diuinus, ut Hebrei tradunt, qui in libro Iob dicitur Helius primum uir sanctus et prophetes Dei; postea per inobedientiam et desiderium munerum, dum Isrel maledicere cupit, diuini uocabulo nuncupatus. Et iratus est Helui filius Barachiel Buzites, de huius uidelicet Buzi radice descendens. Camuel uero pater est Damasci. Ipsa enim uocatur Aran, que hic pro Syria scripta est, et ipso nomine legitur in Isaia. Caseth quoque quartus est, a quo Casdei, id est Caldei, postea uocati sunt.



De obitu Sare.

Hieronymus.---Qualem debemus accipere locum Arboc, in quo Sara mortua esse perhibetur. Mortua est, inquit, Sara in ciuitate Arboc, que est in ualle, hec est Hebron in terra Chanaan. Hoc autem quod  hic positum est, in ualle, in authenticis Codicibus non habetur. Nomen quoque ciuitatis Arboc paulatim a scribentibus legentibusque corruptum est. Neque enim putandum Septuaginta Interpretes nomen ciuitatis Hebree barbare, corrupte et aliter quam in suo eloquio dicitur, transtulisse. Arboc enim nichil omnino significat, sed dicitur Arbec, hoc est quatuor, quia ibi Abraham, Isaac et Iacob conditi sunt, et ipse princeps humani generis Adam, ut in Iesu libro apertius demonstratur. Sequitur.

Dixitque Ephron ad Abraham: Audi nos, domine rex, a Deo tu es nobis, in electo sepulcro nostro sepeli mortuum tuum. Pro rege principem habet siue ducem. Nasin quippe non rex, sed dux dicitur. Sequitur.

Et appendit Abraham Ephron argentum, quod locutus est in auribus filiorum Het. In Hebreo sicut hic posuimus, primum nomen eius scribitur Ephron, secundum Ephran. Postquam enim pretio uictus est ut sepulcrum uenderet, et acciperet argentum, licet  cogente Abraham, uau littera, que apud illos pro a legitur, ablata de eius nomine est: pro eo Ephron appellatus est Ephran, significante Scriptura non eum fuisse consummate perfecteque uirtutis, qui potuerit memorias uendere mortuorum. Sciant igitur qui sepulcra uenditant, et non coguntur ut accipiant pretium, sed a nolentibus quoque extorquent, immutari nomen suum, et perire quid de merito eorum, cum etiam ille reprehendatur occulte quod inuitus acceperat.

Recapitulatio.---Moritur Sara centesimo uicesimo anno uite sue, et empto agro ab Ephron, sepeliunt eam. Sed quid sibi uelit quod Sara in sepulcro duplici sepelitur, nosse cupio. Hoc sane sciendum quia anima que seculo moritur ut Deo uiuat, gemina uite requie suscipitur, id est, in actione boni operis, et contemplatione Diuinitatis.



De iuramento serui in femore Abrahe.

 Hieronymus.---Erat autem Abraham senex dierumque multorum. Dixitque seruo suo seniori, qui supra omnia eius erat. Pone manum tuam sub femur meum, ut adiurem te per Deum celi et terre, ut non accipias uxorem filio meo de filiabus Chananeorum; sed ad terram et cognationem meam proficiscaris, et inde accipies uxorem filio meo Isaac. Posuitque seruus manum suam sub femur Abrahe, et iurauit ei. Cur in femore Abrahe iurat, quasi in loco sancto? Super uerbo hoc tradunt Hebrei quod in sanctificatione, hoc est in circumcisione, iurauerit. Nos autem dicimus iurasse eum in semine Abrahe, hoc est in Christo, qui ex illo nasciturus erat: iuxta euangelistam Mattheum loquentem; Liber generationis Iesu Christi, filii Dauid, filii Abraham. Sequitur.

Perrexitque seruus in Mesopotamiam Syrie, stetitque iuxta fontem, et ecce Rebecca uenit adaquare greges; et ait seruus: Ecce ego sto super fontem aque, et filie hominum ciuitatis egredientur ad hauriendam aquam,  et erit, uirgo que egredietur ad hauriendum, cui ego dixero: Da mihi aquam de hydria tua, ut bibam et cetera usque, Ipsa est quam preparauit Dominus filio domini mei, et quod sequitur. Tulitque uir inaurem auream, didrachmum pondus eius. Bace quod in hoc loco pro didrachmo scribitur, semuncia est. Secel uero qui Latino sermone siclus corrupte appellatur, uncie pondus habet. Quid sibi uult quod sic tam uarie in translationibus inuenitur. In aliis namque seruum Abrahe dixisse comperi: Et ecce uirgo que egredietur ad hauriendum, etc. In aliis uero pro uirgine adolescentulam legimus, que quomodo sibi inuicem congruant, doce. In Hebreo namque adolescentulam quoque, que Greco sermone dicitur, ibi legimus Alma: quod quidem in Isaia habetur nomine hoc loco, ubi in nostris codicibus scriptum est: Ecce uirgo concipiet. Et Aquila transtulit: Ecce adolescentula concipiet et pariet. Et in Hebreo: Ecce alma concipiet. Notandum ergo quod nomen  Alma nunquam nisi in uirgine scribitur: et habet etymologiam , id est, abscondita. Scriptum est siquidem in Iob, Et sapientia unde inuenitur, et quis locus intelligentie, et absconditur ab oculis omnis uiuentis. Ubi nunc diximus, Absconditur, in Hebreo, propter declinationem uerbi aliter figuratum est, Naalma dicitur huic quid simile, licet masculino genere declinetur. Et in Regnorum libris scriptum est ex persona Elisei loquentis ad Giezi: Et Dominus abscondit a me. Ergo alma quod interpretatur abscondita, id est, uirgo nimia diligentia custodita, mihi maioris laudis uidetur esse quam uirgo. uirgo quippe iuxta Apostolum potest esse corpore, et non spiritu: abscondita uero, que uirgo est, uirginitatis habet, ut uirgo sit et abscondita. Et que abscondita est, iuxta idioma lingue Hebree, consequenter et uirgo est: que autem uirgo, non statim sequitur ut et abscondita sit. Hoc idem uerbum et in Exodo de Maria sorore Moysi uirgine legimus. Ostendant igitur Iudei in Scripturis alicubi positum  Alma, ubi adolescentulam tantum, et non uirginem sonet: et concedemus eis illud quod in Isaia apud nos dicitur: Ecce uirgo concipiet et pariet, non absconditam uirginem, sed adolescentulam significare iam nuptam. Sequitur.

Et dimiserunt Rebeccam sororem suam et substantiam eius, et seruum Abrahe et uiros qui cum eo erant. In Hebreo habet: Et dimiserunt Rebeccam sororem suam, et nutricem eius, et seruum Abrahe, et uiros illius. Decens quippe erat ut ad nuptias absque parentibus uirgo proficiscens, nutricis solatio foueretur. Sequitur.

Isaac namque habitauit in terra Austri, et egressus est ut exerceretur in campo ad uesperam. Cuius significationis sit ista egressio Isaac in campum ad uesperam, scire desidero. Hoc mihi uidetur significari uelle, unde a Patre ad immolandum quondam fuerat abductus. Quod autem ait: Et egressus est ut exerceretur in campo, quod Grece dicitur in Hebreo  habet: Et egressus est Isaac ut loqueretur in agro declinante iam uespera. Significat autem secundum illud quod Dominus solus orabat in monte, etiam Isaac, qui in typo Domini fuit, ad orationem, quasi uirum iustum domo egressum, et uel nona hora, uel ante solis occasum spiritales uictimas obtulisse. Sequitur.


DISCIPULUS.

uidensque Rebecca Isaac, tulit theristrum, et operuit se. Theristrum quid sit expone.


MAGISTER.

Theristrum etenim pallium dicitur, genus etiam nunc Arabici uestimenti, quo mulieres prouincie illius utuntur. Sequitur.

Et adiecit Abraham, et accepit uxorem nomine Ceturam, et peperit ei Zamram, et Iecsan et Madan, et Madian, Iesboc et Sue. Iecsan genuit Saba et Dadan. Filii Dadan fuerunt Assurim, et Latusim, et Loomim.  Filii Madian Epha, et Opher, Saba, et Henoch et Abida et Eldaa. Omnes filii Ceture. Deditque Abraham uniuersa que habuit, Isaac; filiis autem concubinarum quas habuit, dedit munera, et dimisit eos ab Isaac filio suo, cum adhuc uiueret in Oriente ad Orientalem plagam .


DISCIPULUS.

Que est ista Cetura, aut quo ex genere, uel que sit interpretatio nominis eius, queso ut dicas.


MAGISTER.

Cetura Hebreo sermone copulata interpretatur, aut uicta: quam ob causam suspicantur Hebrei mutato nomine eamdem esse Agar Aegyptiam, que, Sara mortua, transierit in uxorem, et uidetur decrepiti iam Abrahe excusari etas, ne senex post mortem uxoris uetule nouis arguatur nuptiis lasciuisse. Nos quod incertum est relinquentes, hoc dicimus, quod  de Cetura nati filii Abraham, iuxta historicos Hebreorum, occupauerint et Arabiam que nunc uocatur , usque ad mare Rubrum. Dicitur autem unus ex posteris Abrahe, qui appellabatur Opher, duxisse aduersus Libyam exercitum, et ibi uictis hostibus consedisse, eiusque posteros ex nomine ataui Africam nuncupasse. Huius rei testis est Alexander, qui dicitur Polyhistor, et Cleodemus cognomento Malchus, Greco sermone barbaram historiam retexentes. Quod autem et filii Dadan fuerunt Assurim, et Latusim, et Loomim, et Assurim, in negotiatores transferri putant, Latusim eris ferrique metalla cudentes, Loomim uero , id est, princeps multarum tribuum atque populorum. Alii ob hoc Assurim, uocatos Syros esse contendunt, et a plerisque filiis Abrahe ex Cetura, occupatas Indie regiones.

Recapitulatio a iuramento serui in femore usque filios Ceture.---Animaduertendum cur Abraham seruo suo dixerit, postulans iureiurando fidem: Pone,  inquit, manum tuam sub femore meo, et adiuro te per Deum celi . Quid sibi uult, Deus celi ad femur Abrahe, nisi ut cognoscatur sacramentum. Per femur enim genus intelligitur. Ergo que fuit illa coniuratio, nisi quia significabatur de genere Abraham in carne uenturum Deum celi. Senior autem iste imaginem habuit legis per quam sponsa, id est, Christi Ecclesia desponsabatur. Abiit itaque puer in Mesopotamiam, in ciuitatem Nachor, stetitque circa fontem querens sponsam filio domini sui . Sic et lex, que post fidem est, uenit ad fontem baptismatis, ibi orans occurrit ei uirgo Rebecca, id est, Ecclesia. uidit autem Rebecca puerum, id est, sermonem propheticum, deponit de humero hydriam , utique elatam seculi facundiam, et ad humilem propheticum se inclinat sermonem. Accepit autem a puero inaurem auream, id est, suscepit fidei ornamenta, uel morum, uel etiam aureos Scripturarum sensus, et clarum argenti eloquium; sicque secuta  puerum Rebecca uenit ad Isaac. Secuta uerbum propheticum Ecclesia, uenit ad Christum, que tamen cameli dorso deducitur, quia ad Christum ex gentilitate Ecclesia properans intortis uitiosisque uite ueteris conuersaionibus inuenitur. Que, Isaac uiso, descendit de camelo, quia Domino agnito uitia sua gentilitas deseruit, et ab elatione celsitudinis uiam humilitatis petiuit. Que etiam et uerecundata pallio uelabatur, quia coram eo de erroribus prioris uite confunditur. Quod uero inclinato iam die egressus est in agrum Isaac, hoc significabat quod extremo huius mundi tempore uelut in diei fine ueniens Christus, qui quasi in agrum foras exiit, quia cum sit inuisibilis, se tamen uisibilem in hoc mundo uenienti exigentibus Ecclesie demonstrauit. Inuenit autem eum Ecclesia ad puteum uisionis, id est, in contemplatione et intelligentia ueritatis, ubi intellectum percipiat altiorem, siue lauacrum aque, ubi purificetur; sicque dehinc copulatur sponso  suo Christo, adherens illi gloria eternitatis et regno. Sequitur. Quid enim sibi uelit quod Abraham post obitum Sare Ceturam duxit uxorem? Nunquid ob incontinentiam, dum esset iam etate grandeuus? Absit, sed propter filiorum procreationem, dum illi semen quasi stelle celi ex Isaac filio promitteretur. Ergo uideamus, quid sibi uelit ista Cetura nisi quia sicut Agar et Ismel significauerunt carnales ueteris Testamenti, sic et Cetura et filii eius significabant hereticos, qui se ad Testamentum Nouum estimant pertinere, sed filii concubine dicuntur. Sola Sara semper uxor uocatur, sicut scriptum est: Una est columba mea, una est perfecta mea . Sequitur. Quid datur intelligi quod Abraham cuncta que possidebat dedit filio suo Isaac, filiis autem concubinarum, largitus est munera et separauit ab inuicem. Dantur quippe et nonnulla munera filiis concubinarum, id est, carnalium, sed non perueniunt ad regnum promissum nec heretici nec  Iudei, quia carnalia lucra sectantur: preter Isaac enim nullus est heres, utique quia non filii carnis, sed filii promissionis deputantur in semine.



De morte Abrahe.

Hieronymus.---Et mortuus est Abraham in senectute bona, senex et plenus dierum, et collectus est ad populum suum. Male in Septuaginta interpretibus additum est: Abraham deficiens mortuus est, quia non conuenit Abrahe deficere et minui. Illud quoque quod nos posuimus: In senectute bona, senex et plenus, in Grecis codicibus ponitur Plenus dierum. Quod cum sensum uideatur exponere, eo quod luce et diei operibus plenus occubuerit.



Item hec nomina filiorum Ismel in generationibus suis et nominibus.

Hieronymus.---Primogenitus Ismelis Nabaioth et Cedar, et reliqui usque ad eum locum ubi ait: Et habitauerunt ab Heila usque Sur, que est contra faciem  Aegypti uenientibus in Assyrios, in conspectu omnium fratrum suorum cecidit .

Duodecim filii nascuntur Ismeli: ex quibus primogenitus fuit Nabaioth, a quo omnis regio ab Euphrate usque ad mare Rubrum Nabathena usque hodie dicitur, que pars Arabie est. Nam et filie earum oppidaque ac pagi et munita castella, et tribus horum appellatione celebrantur ab uno ex his Cedar in deserto et Duma alia regio, et Theman ad Austrum, et Cedma ad Orientalem plagam dicitur. Quod autem in extremo huius capituli iuxta Septuaginta legimus: Contra faciem omnium fratrum suorum habitabit, uerius est illud quod nos posuimus: Coram omnibus fratribus suis occubuit, id est, in manibus omnium filiorum suorum mortuus est superstitibus liberis, et nullo prius morte prerepto. Fratres autem pro filiis appellari Iacob ad Laban demonstrat, dicens: Quid est peccatum meum, quia persecutus es post me, et quia scrutatus es omnia uasa mea ? Quid inuenisti de uniuersis uasis domus tue?  ponatur coram fratribus meis et fratribus tuis, et diiudicent inter nos. Nec enim possumus credere, ut Scriptura commemorat, quod Iacob, exceptis liberis, secum fratres aliquos habuerit.



Sequitur de conceptione Rebecce.

Deprecatusque est Isaac Dominum pro uxore sua, eo quod sterilis esset, et exaudiuit eum, deditque conceptum Rebecce .

Hieronymus. Et concepit Rebecca, et mouebantur filii eius in ea. Pro motione Septuaginta posuerunt interpretes , id est, ludebant; uel, ut Aquila transtulit, confringebantur filii in utero eius. Symmachus uero , id est, in similitudine nauis in superficie ferebantur. Sequitur: Egressusque primus rubeus, sicut pellis pilosus . Ubi nos pilosum posuimus, in Hebreo habet Sear. Unde et Esau, sicut et alibi legimus, Seir, id est, pilosus, est dictus.


 DISCIPULUS.

Gregorius.---Deus Abrahe promisit dicens: In Isaac uocabitur tibi semen ; cui etiam dixit: Patrem multarum gentium posui te ; cui rursum promisit dicens: Benedicens benedicam tibi, et multiplicabo semen tuum sicut stellas celi, et uelut arenam, que est in littore maris . Quare aperte constat quia omnipotens Deus semen Abrahe multiplicare per Isaac predestinauerat; et tamen scriptum est: Deprecatus est Isaac Dominum pro uxore sua, eo quod sterilis esset; qui exaudiuit eum, et dedit conceptum Rebecce . Si ergo multiplicatio generis Abrahe per Isaac predestinata fuit, cur coniugem sterilem accepit?


MAGISTER.

Ea namque que uiri sancti orando efficiunt, ita predestinata sunt, ut precibus obtineantur. Nam ipsa quoque perennis regni predestinatio ita est ab  omnipotente Deo disposita, ut ad hoc electi ex labore perueniant, quatenus postulando mereantur accipere quod eis omnipotens Deus ante secula donare disposuit. Quod utrum uerum sit, pensa que proposuisti, et concite uales probare, quia predestinatio precibus impletur, quando is in quo multiplicare semen Abrahe predestinauerat, oratione obtinuit, ut filios habere potuisset.

Recapitulatio.---Igitur Isaac, dum rogaret Dominum ut pareret uxor eius, que sterilis erat, concessit Dominus que postulabat, illidebanturque gemini in utero eius inclusi angustia: que dum agerentur, interrogauit Dominum, accepit responsum: Due gentes in utero tuo sunt, et duo populi de uentre tuo diuidentur, populusque populum superabit, et maior seruiet minori . Quod figuraliter factum etiam ipsis Iudeis non credentibus notum est, qualiter populus Ecclesie Synagoge populum superabit, et quomodo plebs Iudeorum tempore maior seruit minori  populo Christianorum. Siquidem et in singulis nobis hoc dici potest, quod due gentes et duo populi sunt intra nos, uitiorum scilicet atque uirtutum; sed iste minor est, ille maior. Semper enim plures sunt mali quam boni; et uitia numerosiora uirtutibus sunt, sed tamen et in nobis gratia Dei populus populum superat, et maior seruit minori. Seruit etenim caro spiritui, et uitia uirtutibus cedunt. Procedit enim Esau primus rufus, et totus tanquam pellis hirsutus. Deinde exiit frater eius Iacob, et manus eius implexerat calcaneo Esau . Sed cur ille totus rubeus et hispidus, nisi quia populus prior prophetarum et Christi fuit cruore pollutus, ac peccati et nequitie squalore exstitit circumdatus. Cuius ideo minor calcaneum tenuit, quia mystice maiorem populum minor superatus esset. Sequitur.

Factus est Esau uir gnarus uenandi, et homo agricola. Iacob autem simplex habitabat in tabernaculis . Et sicut in alia translatione habetur, habitauit domi.

 Gregorius.---Quid per uenationem Esau, nisi eorum uita figuratur, qui in exterioribus uoluptatibus fusi carnem sequuntur; qui etiam agricola esse describitur, quia amatores seculi huius tanto magis exteriora incolunt, quanto interiora sua inculta derelinquunt. Iacob uero simplex in tabernaculis habitare perhibetur, quia nimirum omnes qui in curis exterioribus spargere fugiunt, simplices in cogitatione atque in conscientia sua habitatione consistunt. In tabernaculis enim aut in domo habitare, est se intra mentis secreta restringere, et nequaquam exterius per desideria dissipare, nedum ad multa foras inhiant, a seipsis alienatis cogitationibus recedant.

Hieronymus.---Dixitque Esau ad Iacob: Da mihi gustum de coctione ista rubea, quia deficio . Propterea uocatum est nomen eius Edom. Rubrum enim siue fuluum lingua Hebrea Edom dicitur. Ab eo igitur quod rubro cibo uendiderit primitiua sua fului, id est, Edom sortitus est nomen.

 Gregorius.---De Esau quod propter lenticulam fratri uendiderit primogenita, ita ait: Sciendum quia quinque nos modis gule uitium tentat. Aliquando namque indigentie tempora preuenit, aliquando tempus non preuenit, sed cibos lautiores querit. Aliquando quelibet sumenda sunt, et preparare curatius expetit. Aliquando autem et qualitate ciborum et tempore congruit, sed in ipsa quantitate sumendi mensuram refections excedit. Nonnunquam uero et abiectius est quod desiderat, et tamen in ipso estu immensi desiderii deterius peccat: que uitiorum tempora melius ostendimus, si hec exemplis euidentioribus approbemus. Mortis quippe sententiam patris ore Ionathan meruit, quia in gustu mellis constitutum edendi tempus antecessit; et ex Aegypto populus eductus in eremo occubuit, quia despecto manna cibos carnium petiit, quos lautiores putauit. Et prima filiorum Heli culpa suborta est, quod ex eorum uoto sacerdotis puer non antiquo more coctas uellet de  sacrificio carnes accipere, sed crudas quereret, quas accuratius exhiberet. Et cum ad Ierusalem dicitur: Hec fuit iniquitas Sodome sororis tue superbia, saturitas panis, et abundantia aque , aperte ostenditur quod idcirco salutem perdidit, quia cum superbie uitio mensuram immoderate refectionis excessit. Hinc primogenitorum gloriam amisit, quia magno estu desiderabilem cibum, id est, lenticulam concupiuit: quam dum uenditis primogenitis pretulit, quomodo in illo appetitu anhelaret, indicauit. Neque enim cibus, sed appetitus in uitio est. Unde et lautiores cibos plerumque sine culpa sumimus, et abiectiores non sine reatu concupiscentie degustamus. Hic quippe, quem diximus, Esau, primatum pro lenticula perdidit, et Elias in eremo uirtute corporis carnis edendo seruauit. Unde et antiquus hostis, quia non cibum, sed cibi concupiscentiam esse causam damnationis intelligit, et primum sibi hominem non carne, sed pomo subdidit, et secundum  non carne, sed pane tentauit. Hinc quod plerumque Adam culpa committitur, etiam cum abiecta et uilia sumuntur. Neque Adam etenim solus, ut a uetito se pomo contineret, preceptum prohibitionis accepit. Nam cum alimenta quedam saluti nostre Deus contraria indicat, ab his nos quasi per sententiam uetat. Et cum concupiscentes noxia attingimus, profecto quid aliud quam uetita degustamus? Ea itaque sumenda sunt, que nature necessitas querit, et non que edendi libido suggerit, ne si hec moderata discretio minus caute prospexerit, illicite se concupiscentie quis uoragine mergat.

Isidorus.---Nam quod iste Esau primogenita sua propter escam fratri suo iuniori uenundedit, ac postmodum paterna benedictione sibi promissa priuatus est, significat eumdem populum Isreliticum; qui ideo ut Exodi indicat liber, primogenitus filius nuncupatus est, non solum primatus sui honorem amisit, uerum etiam et regni celestis premium preparatum adipisci non meruit: Domino quodammodo  id eidem exprobrante cum dicit: Auferetur a uobis regnum Dei, et dabitur genti facienti uoluntatem eius . Primogenita autem, ipsa uestis erat sacerdotalis, qua maiores natu, cum benedictione patris, induti, uictimas Deo uelut pontifices offerebant. Hoc demum terreni amoris desiderio caruerunt Iudei cum gloria regni futuri. Sequitur.

Orta dehinc fame super terram, abiit Isaac ad Abimelech regem Palestinorum in Gerara .

Hieronymus.---Seminauit autem Isaac in terra illa, et inuenit in anno illo centuplum hordei . Licet in aliena terra seminauerit Isaac, tamen non puto, quia ei tanta fertilitas hordei fuerit. Unde melius puto illud esse, quod habetur in Hebreo, et Aquila quoque transtulit: Et inuenit in illo anno centuplum estimatum, id est, . Licet enim eisdem litteris et estimatio scribatur, et hordeum, tamen estimationes searim leguntur, hordea uero Seorim. Tacens autem scriptura genus  frugum quod centuplicauerit, uidetur mihi cunctarum in illo uirtutum offendisse multiplicationem. Denique sequitur. Et benedixit ei Dominus et magnificatus est uir, et ambulabat uadens magnificatus, donec magnus fuerit ualde siue uehementer . Felicitas autem hordei multiplicati, ignoro si quem posset facere gloriosum. Sequitur.

Et abiit inde Isaac, et uenit in uallem Gerarim, et habitauit ibi . Pro ualle torrentem habet in Hebreo. Neque enim Isaac, postquam magnus factus est, habitare poterat in ualle. Habitauit autem in torrente de quo scriptum est: De torrente bibit in uia . De quo etiam Elias tempore famis bibit. Sed quia Elias non erat ut Christus, ideo ei torrens ille aruit. Dominus enim noster etiam in torrente traditus est, dedicans regenerationem nostram et baptismi sacramentum. Sequitur.

Et fodit puteum Isaac in ualle Gerarim, et inuenit ibi puteum aque uiue . Et hic pro ualle torrentem  habet. Nunquam enim in ualle inuenitur puteus aque uiue. Sequitur.

Et foderunt puteum alterum, et altercati sunt etiam super eum, et uocauit nomen eius inimicitie . Pro inimicitiis quod Aquila transtulit et Symmachus, et , id est, aduersum atque contrarium, in Hebreo habet satana. Ex quo intelligimus Satanam contrarium interpretari.

Et foderunt puteum alterum, et non litigauerunt cum eis, et uocauit nomen eius latitudo . Pro latitudine in Hebreo habet Rohoboth, ad probandum illud quod supra diximus: Ipse edificauit Niniuen ciuitatem et Rohoboth, hoc est, plateas eius . Sequitur.

Et Abimelech iuit ad eum de Geraris et Ochozat pronubus eius, et Phicol princeps militie eius .

Pro Ochozath in Hebreo habet collegium amicorum eius, ut non tam hominem significet quam amicorum turbam, que cum rege uenerat, in quibus fuit  et Phicol princeps exercitus. Sequitur:

Et uenerunt serui Isaac, et nuntiauerunt de puteo quem foderunt, et dixerunt ei: Inuenimus aquam, et uocauit nomen eius Saturitas . Nescio quomodo in LXX interpretibus habeatur: Et uenerunt pueri Isaac, et nuntiauerunt de puteo quem foderunt; dixeruntque ei: Non inuenimus aquam, et uocauit nomen eius Iuramentum. Que enim etymologia est propterea uocari Iuramentum, quod aquam non inuenisset? E contrario in Hebreo, cui interpretationi Aquila quoque consentit et Symmachus, hoc significat, quod inuenerit aquam, et propterea appellatus sit puteus ipse Saturitas. Et est uocata ciuitas Bersabee , hoc est, puteus saturitatis. Licet enim supra ex uerbo iuramenti, siue ex septenario ouium numero, quod sabe dicitur, asseruimus Bersabee appellatum, tamen nunc ex eo quod aqua inuenta est, Isaac ad nomen eius ciuitatis, que ita uocabatur illudens, declinauit paululum litteram, et  post triduo Hebreorum sin, a quo Sabe incipitur, Grecum sigma, id est, Hebreorum samech posuit. Alioquin et iuxta allegorie legem post tantos puteos in fine uirtutum nequaquam congruit ut Isaac aquam minime repererit.

Recapitulatio unde supra.---Ex precepto itaque et benedictione Domini iuit Isaac ad Abimelech regem Palestinorum, ibique uxorem suam Rebeccam sororem finxit causa timoris, quam rex alienigena Isaac coniugem tunc esse cognouit, quando eum cum ea ludentem uidit. Quid autem sibi uelit in sacramento Christi et Ecclesie, quod tantus patriarcha cum coniuge luserit, coniugiumque illud sit cognitum. uidit profecto quisquis, ne aliquid errando in Ecclesia peccet, si secretum uiri eius in Scripturis sanctis diligenter intueatur, et inuenit eum maiestatem suam, qua in forma Dei equalis est Patri, paulisper abscondisse in forma serui, ut eius capax esse humana infirmitas possit, eoque modo se coniugi  congruenter aptaret. Quid enim absurdum, imo quid non conuenienter futurorum prenuntiationi accommodatum, si propheta Dei carnale aliquid lusit, ut eum caperet affectus uxoris, cum ipsum uerbum Dei caro factum sit, ut habitaret in nobis . Post hec refert Scriptura illud, quod Isaac postquam eum benedixit Dominus, et magnificatus est ualde, aggressus est opus, et cepit fodere puteos, quos foderant pueri patris eius Abrahe; sed inuidentes ei Palestini, obstruxerunt eos, implentes humo, et reliqua . Quis est iste Isaac, nisi Saluator noster, qui dum descendisset in istum torrentem Gerara, primo omnium illos puteos fodere uult, quos foderant pueri patris sui, id est, Moyses puteum legis foderat; Dauid, Salomon et prophete, libros scripserunt ueteris Testamenti, quos tamen terrena et sordida repleuerat intelligentia Iudeorum et hereticorum. Hos cum uellet purgare Isaac, ut ostenderet quia quecunque lex et prophete dixerunt, de  ipso dixerunt, rixati sunt cum eo Philistini, id est, Iudei, a regno Dei alieni, sed discedit ab eis. Non enim potest esse cum eis, qui in puteis aquam habere nolunt, sed terram. Et dicit eis: Ecce relinquetur uobis domus uestra deserta . Fodit ergo Isaac nouum puteum, immo Isaac pueri fodiunt. Pueri sunt Isaac, Mattheus, Marcus, Lucas, Ioannes, Petrus, Iacobus, Iudas, Paulus, et reliqui qui omnes noui Testamenti puteum foderunt, et inuenerunt aquam uiuam, que sit fons aque salientis in uitam eternam . Sed pro his adhuc altercantur illi qui terrena sapiunt, nec noua adhuc condi patiuntur, nec uetera purgari euangelicis puteis contradicunt, apostolis aduersantur; et quoniam in omnibus contradicunt, litigantes, dicitur ad eos: Quoniam indignos uos fecistis gratia Dei, ex hoc iam ad gentes ibimus . Post hec fodit tertium puteum Isaac, et appellauit nomen eius Latitudo, dicens: Nunc dilatauit nos Deus, et crescere fecit super terram . uere dilatatus est Isaac, id est,  Christus, et impleuit omnem terram scientia Trinitatis, et in toto orbe latitudinem Ecclesie collocauit. Prius notus tantum erat in Iudea Deus, et in Isrel nominabatur ; nunc autem in omnem terram exiuit sonus eorum, et in fines orbis terre uerba eorum . Exeuntes enim pueri Isaac per uniuersum orbem terre, foderunt puteos, et aquam omnibus ostenderunt, baptizantes apostoli omnes gentes in nomine Patris et Filii et Spiritus sancti .


DISCIPULUS.

Sed quid est quod puteos quos Abraham aperuit, Isaac sic eos uocauit, sicut et pater eius?


MAGISTER.

Sciendum sane quia Moyses apud nos etiam Moyses appellatur, ut propheta unusquisque nomine uocitantur, nec mutantur, quasi eorumdem uocabula puteorum. Hec mystice.

 Gregorius.---Moraliter autem Isaac apud alienam gentem puteos fodisse describitur; quo uidelicet exemplo discimus, ut in hac peregrinationis erumna positi, cogitationum nostrarum profunda penetremus, et quousque nobis uere intelligentie aqua respondeat, nequaquam nostre inquisitionis manus ad exhaurienda cordis terrena torpescat. Quos tamen puteos Allophyli insidiantes replent, quia nimirum immundi spiritus cum nos studiose confiteri peccata nostra conspiciunt, molestas nobis tentationum cogitationes immergunt. Et quia si sepe eloquiis sacris intendimus, malignorum spirituum insidias grauius toleramus, quia menti nostre terrenarum cogitationum puluerem aspergunt, ut intentionis nostre oculos a luce intime uisionis obscurent. Unde semper mens euacuanda est, incessanterque fodienda, ne, si indiscussa relinquitur, usque ad tumorem peruersorum operum cogitationum super nos terra cumuletur. Unde ad Ezechielem dicitur: Fili hominis,  fode parietem , id est, cordis duritiam crebris perscrutationum ictibus rumpe.



De generationibus filiorum Isaac.

Hieronymus in libro Quest.---Dixitque Iacob: Ecce Esau frater meus, uir pilosus est, et ego uir lenis . Ubi nos pilosum legimus, in Hebreo habet seir. Unde postea mons Seor, et regio in qua uersabatur est dicta. Diximus de hoc et supra.

Et sumpsit Rebecca uestimenta filii sui maioris, que erant desiderabilia ualde, apud se domi . Et in hoc loco tradunt Hebrei, ut iam intimauimus, primogenitos functos officio sacerdotum, et habuisse uestimentum sacerdotale, quo induti uictimas offerebant, antequam Aaron in sacerdotium eligeretur. Sequitur.

Et dixit Esau: Iuste uocatum est nomen eius Iacob, supplantabit enim me ecce secundo. Iacob supplantator interpretatur, eo igitur quod fratrem arte deceperit,  allusit ad nomen, qui ideo Iacob ante uocatus est, quod mortui fratris plantam apprehenderat. Sequitur:

Dixitque Isaac ad Esau: Pacta benedictione, Iacob fratri tuo seruies, et erit tempus, quando depones iugum illius de collo tuo .

Significat quod Idumei seruituri sint Iudeis, et tempus esse uenturum quando de collo iugum seruitutis abiiciatur, eorumque imperio contradicant. Secundum autem Septuaginta interpretes ita habet: Erit autem cum deposueris et solueris iugum de collo tuo; uidetur pendere sententia, nec esse completa.


DISCIPULUS.

Hieronymus Damaso.---Cur Isaac, uir iustus et Deo charus, non cui uoluit, sed cui noluit deceptus errore benedixit?


MAGISTER.

Differo paulisper typos, et ea que a maioribus  nostris super hoc loco interpretata sunt pretereo; non quia opinioni eorum non acquiescam, sed quod tu illic tantum queras quare uir iustus aliquid ignorauerit, et contra suam fecerit uoluntatem. Ad quod districte respondendum est nullum hominem, excepto eo qui ob nostram salutem carnem est dignatus assumere, plenam habuisse scientiam, et certissima doctrine fluenta potare. Unde nec mirum si tamen celsus patriarcha aliquid ignorauerit. Ex parte namque cognouit et ex parte prophetauit, et nunc per speculum uidit in enigmate ; et secundum quod oportet orare, nescire nos dicit . Quia cum uenerit quod perfectum est, tunc quod ex parte est destruetur . Sed quod uidit homo, uidit in facie, Deus autem inspicit cor . Et sicut Samuel nesciuit quem ex filiis Iesse benedicere deberet, priusquam, Domino reuelante cognouit, ut Dauid qui erat in pascuis ungi deberet in regem . Aut sicut Eliseus propheta,  prohibente Giezi puero suo mulierem Sunamitem, dicebat: Dimitte eam, anima enim eius in angustia est, et Dominus celauit a me, et non indicauit mihi, et reliqua . Unde nec mirum est, Isaac patriarcham in suam maximam utilitatem nescisse quid facere cum eo magis eo tempore erraret, quo filium sanguinarie deditum uoluptati, et eum qui fratrem postea possit occidere, pretermisso illo qui innocenter habitabat, domi uellet differre, et suam magis quam Dei statuere uoluntatem . Ego puto diuine dispensationis fuisse ut oculis cecaretur; et cum ipse diceret: uox quidem uox Iacob est, manus autem manus sunt Esau , tamen non intelligeret minorem esse filium, qui ad benedictionem fratris preceptor astiterat. Iunilius.


DISCIPULUS.

Quid est typus, quem differre dixisti superius?


MAGISTER.

 Quem nos figuram dicimus, siue formam, sicut dicit Apostolus: Omnia enim in figura contingebant illis ; et iterum: Adam qui est forma futuri . Nec enim ab re est unum aliquid multis significare.


DISCIPULUS.

Quid est ergo typus uel figura?


MAGISTER.

Presentium aut preteritarum aut futurarum ignoratio per opera, secundum id quod opera sunt manifestatio.


DISCIPULUS.

Da preteritorum typos.


MAGISTER.

Ut est catechumenorum humilitas. Typum enim gerunt ad ea paradisi exclusi, et ex conscientia delictorum  diuinum metuentes aspectum, propter quod et per publicum capitibus tectis incedunt.


DISCIPULUS.

Da in presentibus.


MAGISTER.

Ut Aaron uestis, que duodecim tribuum nomina lapidibus insignita gestabat, ostendens se pro omni quodammodo populo supplicare.


DISCIPULUS.

Da de futuris.


MAGISTER.

In his nulla est difficultas, tamen ex superfluo ut in duobus filiis Isaac duo testamenta monstrata sunt.


DISCIPULUS.

Quoniam et de prophetia similem pene difinitionem diximus, quid interest?


 MAGISTER.

Quod in prophetia uerbis secundum hoc quod uerba sunt futura significantur. In typis autem res declarantur ex rebus. Possunt tamen hec duo ita definitione misceri, ut dicamus quia prophetia est typus in uerbis, secundum id quod uerba sunt, et e contra, typus est prophetia in rebus, in quantum res esse noscuntur. Hec de typis, figuris uel formis hoc in loco dictum sufficiat.


DISCIPULUS.

Item unde supra Gregorius.---Quid significare uelit actus Esau et Iacob, quod alter ad uenatum mittitur, ut benedicatur, alter uero per suppositionem matris a patre benedicitur?


MAGISTER.

Liquido constat, quia iuxta sacre lectionis historiam pascitur, in qua uidelicet historia se ad intellectum paulo subtilius stringatur. uide quia Iacob  primogeniti benedictionem non per fraudem subripuit, sed, ut sibi debitam accepit, quam a concedente fratre delentis mercede comparauit. At uero si quis, altius sentiens, utrumque factum uelit per allegorie arcana discutere, protinus ab historia in mysterium surgat.


DISCIPULUS.

Quid est enim quod Isaac de maioris filii sui uenatione uesci concupiscit?


MAGISTER.

Omnipotens etenim Deus Iudaici populi bona operatione pasci desiderauit, sed illo tardante minorem Rebecca supposuit, quia dum Iudaicus populus bona opera foras querit, gentilem populum mater gratia introduxit, ut omnipotenti Patri cibum boni operis offerret, et benedictionem maioris fratris acciperet, qui eosdem cibos ex domesticis animalibus prebuit, quia gentilis populus placere Deo de exterioribus sacrificiis non querit, per uocem prophete dicit:  In me sunt Deus uota tua, que reddam, laudationes tibi .


DISCIPULUS.

Quid est quod iisdem Iacob manus ac brachia et collum hedinis pellibus texit?


MAGISTER.

Hedus sepe pro peccato offerri consueuit, et gentilis populus, dum se confiteri peccatorum non erubescit, carnis in se peccata mactauit.


DISCIPULUS.

Quid sibi uult quod uestimentis maioris fratris Iacob induitur?


MAGISTER.

Sacre namque Scripture preceptis, que maiori populo data fuerant, in bona operatione uestitus est, et eis minor in domo utitur, que maior foras exiens  intus reliquit: que ille gentilis populus habere non potuit, dum solam in eis litteram attendit.


DISCIPULUS.

Quid indicat quod Isaac eumdem filium nescit, quem benedicit?


MAGISTER

De gentili ergo populo Dominus per Psalmistam dicit: Populus quem non cognoui, seruiuit mihi , etc.


DISCIPULUS.

Quid est quod per presentem filium non uidit, et tamen in futuro ei multa preuidit?


MAGISTER

Omnipotens enim Deus, cum per prophetas suos predixerit gentilitatem gratiam prerogandam, eam in presenti per gratiam non uidit, quam tunc in errore dereliquit; et tamen quia hanc quandoque  collecturus erat, per benedictionis gratiam preuidit. Unde et eidem Iacob gentilis populi figuram tenenti in benedictione dicitur: Ecce odor filii mei sicut odor agri pleni, cui benedixit Dominus Deus . Sicut enim in Euangelio ueritas dicit: Ager est hic mundus . Et quia electorum populus in uniuerso mundo uirtutibus redolet. Odor fidei, odor est agri pleni. Aliter namque olet flos uue, quia magna est uirtus et opinio predicatorum, qui debriant mentes credentium. Aliter flos oliue, quia suauis est opus misericordie, quod more olei refouet et relucet. Aliter flos rose, quia mira est flagrantia, que rutilat et redolet ex cruore martyrum. Aliter flos lilii, quia candida uita carnis est de incorruptione uirginitatis. Aliter flos uiole, quia magna est uirtus humilium, qui ex desiderio loca ultima tenentes, super humilitatem in altum a terra non subleuant, et celestis regni purpuram in mente seruant. Aliter redolet spica, cum ad maturitatem perducitur, quia  bonorum operum perfectio ad saturitatem eorum qui iustitiam esuriunt preparantur. Quia ergo gentilis populus in electis suis ubique per mundum sparsus est, et ex eis uirtutibus quas agit omnes qui intelligunt odore bone opinionis replet, dicatur recte: Ecce odor filii mei, sicut odor agri pleni . Sed quia easdem uirtutes ex semetipso non habet, adiungit: Cui benedixit Dominus Deus. Et quoniam iisdem electorum populus per quosdam etiam in contemplationem surgit, per quosdam uero in actiue uite solummodo opere pinguescit, recte illud additur: Det tibi Deus de rore celi, et de pinguedine terre abundantiam . Ros enim desuper subtiliter cadit, et toties de rore celi accipimus, quoties per infusionem contemplationis intime aliquid tenuiter uidemus. Cum uero bona opera etiam per corpus agimus, de terre pinguedine ditamur.


DISCIPULUS.

Quid est quod Esau tarde ad patrem redit?


 MAGISTER.

Constat procul dubio quod Iudaicus populus ad placandum Dominum sero reuertitur; cui et hoc in benedictione dicitur: Tempusque erit cum soluatur iugum de collo tuo , quia seruitute peccati Iudaicus populus in fine liberatur. Sicut scriptum est: Donec plenitudo gentium introierit, et sic omnis Isrel saluus fiet .

Item unde supra ipse qui supra.---Liquido constat quod nullus Iudeorum qui plene legem didicit, aduentum Redemptoris nostri ignorauit; unde et Herodes rex, magorum occursione perterritus, sacerdotes ac principes studuit solerter inquirere ubi Christum nasciturum esse prescirent. Cui protinus responderunt: In Bethlehem Iude. Prius ergo nouerant quem passionis tempore, dum despicerent, ignorabant. Quorum notitia prior, et ignorantia posterior bene ac breuiter Isaac caligante signatur, qui  dum Iacob benediceret, et quid eueniret in futuro preuidebat, et quis illi presens assisteret nesciebat. Sic quippe Isrelitarum populus, qui prophetie mysteria acceperunt, sed tamen cecos oculos in contemplatione tenuit, qui eum presentem non uidit, de quo tam multa in futuro preuidit. Ante se enim positum nequaquam cernere ualuit, cuius aduentus potentiam longe ante nuntiauit.

Item recapitulatio unde supra.---De benedictione Iacob quid figuraliter indicauerit. Hippolyti martyris uerba, sicut excellentissime scientie ac doctrine Hieronymus explicauit, in hoc loco ponenda sunt. Isaac, inquit, portat imaginem Dei Patris; Rebecca, Spiritus sancti; Esau populi prioris et zabuli; Iacob, Ecclesie et Christi. Senuisse Isaac consummationem orbis ostendit. Oculos illius caligasse, fidem periisse de mundo, et religionis lumen ante eum neglectum esse denuntiat. Quod filius maior uocatur, acceptio legis est Iudeorum. Quod escas eius atque capturam dilexit pater, homines sunt ab errore saluati,  quos per doctrinam iustus quisque uenatur. Sermo Dei repromissionis est benedictio, et spes regni futuri, in quo cum Christo sancti regnaturi sunt, et uerum sabbatum celebraturi. Rebecca, plena Spiritu sancto, sciens quod audiuit, ante quam pareret, quia maior seruiet minori, formam gerit in hoc loco Spiritus sancti, que futura nouerat in Christo, ante in Iacob meditatur. Loquitur ad filium minorem: uade ad gregem, et accipe mihi duos hedos inde , prefigurans carneum Saluatoris aduentum, in quo eos uel maxime liberaret, qui peccatis tenebantur obnoxii. Siquidem in omnibus scripturis hedi pro peccatoribus accipiuntur. Quod autem duos iubetur afferre, duorum populorum significabatur assumptio, quod teneros et bonos, docibiles et innocentes animas ostendit. Stola Esau fides et scripture sunt Hebreorum, que illis primo date sunt et postmodum gentilium indutus est populus. Pelles autem que eius brachiis circumdata sunt,  peccata utriusque populi, que Christus in extensione manuum cruci secum pariter affixit. Ipse enim in corpore suo non sua, sed aliena peccata portauit. Quod Isaac querit a Iacob, cur tam cito uenerit, admiratur uelocem in Ecclesiis credentium fidem. Quod cibi delectabiles offeruntur, hostia placens Deo, salus est peccatorum. Quod postea consequitur benedictio, et eius odore perfruitur, uirtutem re surrectionis et regni aperta uoce pronuntians: Taliter enim benedicitur: Ecce odor filii mei, sicut odor agri pleni . Odore nominis Christi, sicut ager mundus impletur, cuius est benedictio de rore celi, hoc est, de uerborum pluuia diuinorum. Et de pinguedine terre, hoc est congregatione populorum. Multitudine frumenti et uini, hoc est, multitudo quam colligit de sacramento corporis et sanguinis sui: illi seruiunt populi ex gentibus ad eum conuersi. Ipsum adorant tribus, id est, populi ex circumcisione credentes. Ipse est dominus fratrum suorum, quia plebi dominatur Iudeorum. Ipsum  adorant filii matris eius, quia et ipse secundum carnem ex ea natus est. Ipsum qui maledixerit, maledictus est; et qui benedixerit, benedictionibus replebitur. Christus, inquam, noster ex ore populi ignorantis benedicitur, id est, ueraciter dicitur. Sed alius a Iudeis benedici putatur, qui ab eis errantibus exspectatur. Ecce benedictione premissa repente stupore maiore expauit Isaac, et alium se pro alio benedixisse cognoscit. Nec tamen indignatur reuelato sibi sacramento, sed confirmat benedictionem in filio dicens: Benedixi eum, et benedictus est. Hec est benedictio prima Isaac, que data est minori populo Christianorum. Sed neque tamen maiorem filium penitus fuisse despectum, quia cum intrauerit plenitudo gentium, tunc omnis Isrel saluus erit. Cuius tamen secunde benedictionis prophetatio hec est: In pinguedine terre, et in rore celi erit benedictio tua . In pinguedine utique terre, id est, in fecunditate  rerum, et potentia regni, que in illo populo fuit: Et in rore celi erit benedictio tua, id est, in eloquiis Dei, ipsis enim credita sunt eloquia Dei, et legis testamenta. Quod autem ait: uiues gladio , id est, quia populus sanguine ille deditus, neces in Christo uel prophetis exercuit. Et fratri tuo seruies minori , id est, populo Christiano. Tempusque ueniet cum excuties et soluas iugum de ceruicibus tuis, dum per agnitionem fidei ad gratiam Christi conuersus deposueris onus legis, quando non seruis populo minori, sed per fidem frater uocaberis. Igitur Esau post benedictionem patris inuidie stimulis concitatus, necem fratri suo Iacob fraudulenter excogitat: hoc nimirum et Iudaicus populus in Christo premeditatus non solum Dominum crucis patibulo tradidit, uerum etiam credentes in illum usque ad effusionem sanguinis persecutus est. Iacob autem dolos fugiens fratris, relicta domo patria uel parentibus, uadit in regionem longinquam, ut accipiat sibi  uxorem; non aliter Christus, relictis parentibus secundum carnem, id est, populum Isrel, et patriam, id est, Ierosolymam, et omnes regiones Iude abiit in gentibus, accipiens sibi inde Ecclesiam, ut impleretur quod dictum est: uocabo non plebem meam plebem meam, et non dilectam plebem dilectam, et erit in loco ubi dictum est: Non plebs mea, uos ibi uocabimini filii Dei uiui .



De itinere Iacob in Mesopotamiam Syrie.

Pergens itaque in Mesopotamiam, etc., usque Non est hic aliud nisi domus Dei, et porta celi .

Hieronymus.---Et uocauit Iacob nomen loci illius Bethel, et Ulam Luz erat nomen ciuitati prius : ab eo quod supra dixerat: Quam terribilis est locus iste, non est hic nisi domus Dei, et hec porta celi. Nunc loco nomen imponit, et uocauit illum Bethel, id est, domum Dei, qui locus ante uocabatur Luza, quod interpretatur nux, siue amigdalon. Unde ridicule  quidam, qui uerbum Hebraicum Ulam nomen esse urbis putant, cum Ulam interpretatur prius. Ordo itaque est iste locutionis: Et uocauit nomen loci illius Bethel et prius Luza uocabulum ciuitatis. Antique omnes Scripture uerbo Ulam, siue Elem plene sunt, quod nichil aliud significat, nisi ante aut prius, uel uestibulum, siue super liminare, uel postes.

Recapitulatio.---uenit autem Iacob in locum ubi tunc Bethlehem uocatur, et posuit sub capite suo lapidem magnum, et dormiens uidit scalam subnixam, innitentem celo, et angelos Dei ascendentes et descendentes. Hoc uiso euigilauit, unxitque lapidem dicens: uere hic domus Dei est, et porta celi, et his dictis discessit . Somnus iste Iacob mors siue passio Christi est. Lapis ad caput eius, qui nominatim quodammodo dictus est, et iam unctus Christus significatur. Caput enim uiri Christus est . Quis enim nescit Christum ab unctione appellari. Domus  autem Dei, quia ibi natus est Christus in Bethlehem, porta uero celi, quia ibi in terram descendit, ibi iterum ad celum conscendit, erectio autem lapidis resurrectio Christi est. Porro scala Christus est, qui dixit: Ego sum uia . Per hanc ascendebant et descendebant angeli, in quibus significati sunt euangeliste, predicatores Christi, ascendentes utique cum ad intelligendam eius super eminentissimam diuinitatem excedunt uniuersam creaturam, ut eum inueniant. In principio uerbum apud Deum, per quem facta sunt omnia . Descendentes autem ut eum inueniant, Factum ex muliere, factum sub lege, ut eos qui sub lege erant redimeret . In illa enim scala a terra usque in celum, e carne usque ad spiritum, quia in illa carnales proficiendo, uelut ascendendo spiritales, fiunt, ad quos lacte nutriendos etiam ipsi spiritales descendunt quodammodo; cum eis non possunt loqui quasi spiritalibus, sed quasi carnalibus : ipse est sursum in  capite suo, ipse deorsum in corpore suo, quod est Ecclesia. Ipsum ergo scalam intelligimus, quia ipse dixit: Ego sum uia . Ad ipsum ergo ascenditur, ut in excelsis intelligatur; et ad ipsum descenditur, ut in membris suis paruulus nutriatur; et per illum solum se erigunt, ut sublimiter exspectent. Per ipsum etiam se humiliant, ut eum sublimiter ac temperanter annuntient. Post hanc uisionem inde Iacob iter faciens uidit oues et pastores, et puteum aque uiue, et lapidem magnum superpositum puteo. Figuraliter per oues, iustorum populi significantur, sicut illud quod dictum est in Euangelio: Statuet oues quidem ad dexteram . Pastores uero prophete sunt, qui usque aduentum Domini, Spiritu sancto inundati, Isrelitarum populum gubernabant. Lapis puteo superpositus figuram Domini preferebat. Puteus gratiam Spiritus sancti, per predicationem Christi uenturam ad Ecclesiam ex gentibus; que obtecta erant, nondum adueniente et homine facto Christo.



De coniugio Iacob.


Hieronymus.---Ait ergo Laban ad Iacob: Comple ergo hebdomadam istius, et dabo etiam hanc tibi . Postquam Liam Iacob, fraude deceptus, pro Rachel uxorem acceperat, dicitur ei a socero Laban, ut septem dies post nuptias sororis prioris expleat, et sic accipiat Rachel, pro qua iterum septimanis aliis seruiturus sit. Non igitur, ut multi male estimant, post septem annos alios Rachel accepit uxorem, sed post septem dies nuptiarum prime. Nam sequitur:

Et ingressus est ad Rachel, et dilexit Rachel magis quam Liam, et seruiuit ei annis septem aliis; concepitque Lia et peperit filium, et uocauit nomen eius Ruben . Omnium patriarcharum, propter compendium lectionis, etymologias nominum uolo pariter dicere. Et uocauit, inquit, nomen eius Ruben; dicens: Quia uidit Dominus humilitatem meam . Ruben interpretatur  uisionis filius.

Et concepit, inquit, alterum filium, uocauitque nomen eius Simeon dicens: Quoniam exaudiuit me Dominus, eo quod odio me haberet uir meus, et dedit mihi etiam hec . Simeon quippe interpretatur auditio. De tertio uero sequitur: Et concepit adhuc, et peperit filium, et dixit: Nunc mecum erit uir meus, quia peperi ei tres filios. Ideo uocauit nomen eius Leui . Ubi nos legimus: Mecum erit uir meus, Aquila interpretatus est: Applicabitur mihi uir meus. Quod Hebraice dicitur Ilaue, et a doctoribus Hebreorum aliter transfertur, ut dicant: Prosequetur me uir meus, id est, non ambigo de amore in me uiri mei. Erit mihi in hac uita comes, et eius dilectio me ad mortem usque deducet et prosequetur, tres enim ei filios genui. Et concepit et peperit genuitque filium, et dixit: Nunc super hoc confitebor Domino, et ob id uocauit nomen eius Iuda . Iuda confessio dicitur, a confessione itaque confessoris nomen  est dictum. uerumtamen hic confessio pro gratiarum actione aut pro laude accipitur, ut frequenter in Psalmis et in Euangelio: Confitebor tibi, Domine celi et terre , id est: Gratias ago tibi, siue: Glorifico te.

Et concepit Bala, et peperit Iacob filium, et dixit Rachel: Iudicauit me Deus, et exaudiuit uocem meam, et dedit mihi filium; propterea uocaui nomen eius Dan .

Causam nominis expressit, ut ab eo quod iudicasset se Dominus filio ancille, iudicii nomen imponeret. Dan quippe interpretatur iudicium. Et concepit adhuc Bala, et peperit filium, et dixit Rachel: Habitare me fecit Deus habitatione cum sorore mea, et inualui; uocauitque nomen eius Nephthalim . causa nominis Nephthali alia hic multo exponitur, quam in libro Hebreorum nominum scripta est. Unde et Aquila ait: , , pro quo in Hebreo scriptum est.:  Naphthale Elohim, Naphthaleti. Unde a conuersatione, siue comparatione, quia utrumque sonat, Nephthalim nomen imposuit. Quod autem sequitur: Et peperit Zelfa, ancilla Lie, Iacob filium; et dixit Lia, In fortuna, et uocauit nomen eius Gad . Ubi nos posuimus in fortuna, et Grece dicitur , que potest euentus dici, in Hebreo habet Bagdad, quod Aquila interpretatur, uenit accinctio, nos autem dicere possumus in precinctu. Ba enim potest prepositionem sonare in, et Gad, uenit. Ab euentu ergo, siue precinctu, qui Gad dicitur, Zelfe filius Gad uocatus est. Sequitur:

Et peperit Zelfa, ancilla Lie, filium Iacob secundum, et dixit Lia: Beata ergo quia beatificant me mulieres, et uocauit nomen eius Aser diuitie .

Male addite sunt diuitie, id est, , cum etymologia nominis Aser Scripture auctoritate pandatur dicentis: Beata sum ego, et beatificant me mulieres. Et ab eo quod beata dicatur ad omnibus, filium suum beatum uocauerit. Aser ergo non diuitie,  sed beatus dicitur duntaxat in presenti loco. Nam in aliis secundum ambiguitatem uerbi possunt et diuitie sic uocari.

Et audiuit Deus Liam, et concepit et peperit filium quintum, et dixit Lia: Dedit Deus mercedem meam uiro meo, et uocauit nomen eius Issachar .

Etymologia huius nominis Septuaginta interpretes ediderunt, Est merces. Non igitur, ut plerique addito pronomine male legunt, estimandum est ita scriptum esse, quod est merces, sed totum nomen interpretatur est merces. Ies quippe dicitur est, et Sachar, merces. Hoc autem ideo, quia mandragoris filii Ruben introitum qui Racheli debebatur ad se uerterat.

Et concepit adhuc Lia, et peperit filium sextum Iacob. Dixitque: Dotauit me Deus dote bona in hoc tempore. Habitauit mecum uir meus, quia peperit ei sex filios; et uocauit nomen eius Zabulon .

Ubi nos posuimus Habitauit mecum, LXX interpretati  sunt Diliget me. In Hebreo habetur Izboleni, et est sensus: Quia sex filios genui Iacob, propterea iam secura sum. Habitabit enim mecum uir meus, et filius meus uocetur habitaculum. Male igitur et uiolenter in libro nominum, Zabulon fluxus noctis interpretatur.

Et post hoc peperit filiam, et uocauit nomen eius Dina. Hec transfertur in causam, quam significantius Greci uocant. Iurgii enim in Sichimis causa exstitit. Post filios et parentum ponenda sunt nomina. Lia interpretatur laborans, Rachel ouis; cuius filius Ioseph ab eo quod sibi alium addi mater optauerat, uocatur augmentum.

Recapitulatio spiritalis.---Igitur Iacob pergens in Mesopotamiam, accepit uxores duas filias Laban, fratris Rebecce .

Hoc est, primo Liam, secundo Rachel, inde sibi accepit Lie ancillam nomine Zelfan, et ancillam Rachel Balam, ex quibus quatuor duodecim genuit  filios et unam filiam. De Lia scilicet, genuit Ruben, Simeon, Leui, Iuda, Issachar, Zabulon; De Rachel autem, Ioseph et Beniamin; de Bala, ancilla Rachel, Dan, et Nephthalim; de Zelfa, ancilla Lie, Gad et Aser. Hi sunt duodecim filii Isrel. Nunc autem quid rerum figurauerint quatuor uxores Iacob, quarum due libere et due ancille fuerunt, obseruandum. Scimus enim Apostolum in libera et ancilla, quas habebat Abraham, duo testamenta intelligere, sed ibi in una et una facilius apparet quod dicitur: Hic etiam due sunt et due. Deinde ibi ancille filius exhereditatus; hic uero ancillarum filii simul cum filiis liberarum terram promissionis accipiunt. Unde hic procul dubio aliquid aliud significatur. Quanquam enim due libere uxores Iacob ad nouum testamentum, quod in libertatem uocati sumus, existimantur pertinere, non tamen frustra due sunt, nisi quia due uite nobis in Christi corpore predicantur: una temporalis, in qua laboramus; alia  eterna, in qua delectationem Dei contemplabuntur. Lia namque, ut diximus, interpretatur laborans; Rachel autem ouis, et secundum aliorum opiniones, uisum principium, siue uerbum. Actio ergo huius uite, in qua uiuimus ex fide, laboriosa est in operibus, et incerta in quo exitu proueniat ad utilitatem eorum quibus consulere uolumus. Ipsa est Lia prior uxor Iacob, ac per hoc infirma oculis fuisse commemoratur. Cogitationes enim eorum mortalium timide et incerte prouidentie nostre; spes uero eterne contemplationis Dei, habens certam intelligentiam ueritatis. Ipsa est Rachel, unde etiam dicitur bona facie et pulchra specie. Hanc enim amat omnis pie studiosus, et propter hanc seruit gratie Dei, quia peccata nostra et si fuerint sicut Phenicium, tanquam nix dealbabuntur . Laban quippe interpretatur dealbatio, cui seruit Iacob propter Rachel. Neque enim se quisque conuertit sub gratia remissionis peccatorum seruire iustitie, nisi ut quiete uiuat in uerbo, ex quo uidetur principium quod Deus est.  Ergo propter Rachel, non propter Liam, seruitur. Nam quis tandem amauerit in operibus iustitie laborem actionum atque passionum; quis eam uitam propter se ipsam expetierit, sicut nec Iacob Lian, sed tamen sibi suppositam in usum generandi amplexus fecunditatem eius expertus est. Dominus enim eam, quia per se ipsam diligi non poterat, primo ad Rachel perueniretur, tolerari fecit; deinde propter filios commendauit. Ita uero unusquisque utilis Dei seruus sub dealbationis peccatorum suorum gratia constitutus, quid aliud amans in sua conuersatione meditatur, nisi doctrinam sapientie, quam plerique se percepturos putant, statim ut se in septem preceptis legis exercuerint, querunt dilectionem proximi, ne cuiquam noceatur, id est: Honora patrem tuum et matrem; non mechaberis, non occides, non furaberis, non falsum testimonium dices, non concupisces rem proximi tui, non concupisces uxorem proximi tui . Quibus obseruatis postea quam  homini pro concupita delectatione doctrine per tentationes uarias, quasi per huius seculi noctem tolerantiam laboris adheserit, uelut pro Rachel Lia inopinata coniungitur; et hanc sustinet, ut ad illam perueniat, si perseueranter amat, acceptis septem aliis preceptis, ac si ei dicatur. Serui alios septem annos propter Rachel, ut sis pauper spiritu, mitis, lugens, esuriens sitiensque iustitiam, misericors, mundi cordis, pacificus . uellet enim homo, si fieri possit, sine ulla tolerantia laboris, que in agendo patiendoque amplectenda est, statim ad pulchre contemplationis delicias peruenire, sed hoc non potest in terra morientium. Hoc enim uidetur significare quod dictum est ad Iacob: Non est moris in loco hoc ut minor habeatur priusquam maior, quia non absurde maior appellatur, que tempore prior est; prior autem in hominis operatione labor boni operis quam requies contemplationis. Ad unum ergo contendendum, sed propter hoc multa ferenda  sunt. Itaque due sunt uxores Iacob libere ambe, quippe sunt filie remissionis peccatorum, hoc est, dealbationis, quod est Laban; uerumtamen una amatur, altera toleratur, sed que toleratur ipsa prius et uberius fecundatur, ut si non propter se ipsam, certe propter filios diligatur. Labores enim iustorum maximum fructum habent in eis quos regno Dei generant inter multas tentationes et tribulationes predicando Euangelium ad eos propter quos sunt in laboribus abundantius, in plagis supra modum, in mortibus sepius , propter quos habent foris pugnas, intus timores , gaudium et coronam suam uocant . Nascuntur autem eis filii facilius atque copiosius ex illo sermone fidei, quo predicant Christum crucifixum . Rachel autem clara aspectu mente excedit Deo , et uidet in principio uerbum Dei apud Deum , et uult parere, et non potest, quia generationem eius quis enarrabit ? Ideoque  cum contemplatiua uita appetit ut diuinitatem ineffabilem cernat, uacare uult ab omni negotio, et ideo sterilis qui in uariis pressuris non subuenit. Sed quia et ipsa interdum procreandi caritate inardescit, uult enim docere quod nouit: uidet sororem labore agendi filiis abundantem, et dolet potius currere homines ad eam uirtutem, qua eorum necessitatibus consulitur, et ad illam unde diuinum aliquid discitur. Hic dolor figuratus uidetur in eo quod scriptum est: Et zelauit Rachel sororem suam . Proinde quia purus intellectus spiritalis substantie uerbis carne editus exprimi non potest, elegit doctrinam sapientie per quaslibet corporeas similitudines insinuare diuina, sicut elegit Rachel ex uiro suo et ancilla suscipere filios, quam sine filiis omnino manere. Bala quippe ancilla Rachel interpretatur inueterata. De uetere quippe uita carnalibus sensibus dedita, corporee excitantur imagines, etiam cum aliquid de spiritali et incommutabili substantia diuinitatis  auditur. Suscepit et Lia filios de ancilla sua, amore habende numerosioris prolis accensa; inuenimus autem Zelfan, eius ancillam, interpretari os hians; quapropter hec ancilla illos figurat quorum in predicatione fidei euangelice os hiat, et cor non hiat. De qualibus scriptum est: Populus hic labiis me honorat, cor autem eorum longe est a me . Et de quibus Apostolus dicit: Qui predicas non esse furandum, furaris . uerumtamen ut etiam per hanc conditionalem uxorem libera illa uxor Iacob laborans filios heredes regni suscipiat, ideo Dominus dicit: Que dicunt facite, que autem faciunt facere nolite . Unde Apostolus: Siue, inquit, ex occasione, siue ex ueritate Christus annuntietur, in hoc gaudeo, sed et gaudebo . Tanquam ut ancilla pariens de prole numerosiori letatur. Est uero quidam Lie fetus ex beneficio Rachel. Rachel exit, ut cum uiro suo debita nocte concubito, si acceptis a filio Lie mandragoricis malis cum sorore cubari permittit. Quid enim de mandragora  dicendum est? Proinde rem comperi pulchram et suaue olentem, saporem autem insipidum; et ideo in illo mandragorico pomo figurari intelligo famam bonam popularem. Unde dicit Apostolus: Oportet etiam testimonium habere bonum ab his, qui foris sunt , qui licet parum sapiant, reddunt tamen fructum plerumque labori eorum per quos sibi consuletur, et splendorem laudis et odorem bone opinionis. Nec ad istam gloriam popularem primi perueniunt eorum qui sunt in Ecclesia, nisi quicunque in actionum periculis et labore uersantur. Propterea Lie filius mala mandragorica inuenit, exiens in agrum, id est, honeste ambulans ad eos qui foris sunt ; doctrina uero illa sapientie, que a uulgi strepitu remotissime in contemplatione ueritatis dulci delectatione defigit. Hanc popularem gloriam quantulumcunque non assequeretur, nisi per eos qui in mediis turbis agendo, actus populi presunt, quia dum isti et actuosi homines et negotiosi  per quos multitudinis administratur utilitas, et quorum auctoritas populis chara est, testimonium perhibent, etiam uite propter studium conquirende et contemplande ueritatis otiose, quodammodo mala mandragorica per Liam ueniunt ad Rachel; ad ipsam uero Liam per filium primogenitum, id est, per honorem fecunditatis, in quo est omnis fructus laboriose atque in certamina tentationum periclitantis actionis. Quam plerique bono ingenio studioque flagrantes, quamuis idonei regendis populis esse possint, tamen euitant propter turbulentas occupationes exire, si in doctrine otium toto pectore tanquam in speciose Rachel feruntur amplexus; et quia bonum est ut et hec uita latius innotescens popularem gloriam mereatur. Iniustum est autem ut eam consequatur, si amorem suum administrandis ecclesiasticis curis aptum et idoneum in otio detinet, nec gubernationem communis utilitatis impetit. Propterea Lia sorori sue dicit: Parum est tibi quod uirum meum  accepisti, insuper et mandragoram filii mei uis accipere ? Per unum uirum significans eos omnes, quia cum sint agendi uirtute habiles, et digni quibus regimen Ecclesie committatur ad dispensandum fidei sacramentum, illi accensi studio doctrine atque indagande et contemplande sapientie se ab omnibus actionum molestiis remouere, atque in otio discendi aut docendi uolunt considere. Ita ergo dictum est: Parum est tibi quod accepisti uirum meum, insuper et mandragoras filii mei uis accipere, ac si diceretur: Parum est quod homines ad laborem rerum gerendarum necessarios in otio detinet uita studiorum, insuper et popularem gloriam requirit. Proinde, ut eam iuste comparet, impertit Rachel uirum sorori sue illa nocte, ut scilicet qui uirtute laboriosa regimini populorum accommodati sunt, etiam si scientie uacare diligerent, suscipiant experientiam tentationum curarumque sarcinam pro utilitate communi, ne ipsa doctrina sapientie, cui uacare statuerant, blasphemetur; neque adipiscatur ab  imperitioribus populis existimationem bonam, quod illa poma significant, et quod necessarium est ad exhortationem discentium. Sed plane ut hanc curam suscipiant uiri coguntur, satis et hoc est significatum. Quod cum ueniret Iacob de agro, occurrit ei Lia, eumque detinens ait: Ad me intrabis, conduxi enim te pro mandragoris filii mei. Tanquam diceret: Doctrine quam diligis uis conferre bonam opinionem, noli fugere officiosum laborem. Hec in Ecclesia geri quisquis aduerterit, cernit et experitur in exemplis, quod intelligamus in libris. Quis non uideat hoc geri toto orbe terrarum, uenire homines ab operibus seculi, et ire in otii usum cognoscende et contemplande ueritatis tanquam in amplexu Rachel, et excipi de transuerso ad ecclesiasticam necessitatem, atque ordinari in labore tanquam Lia dicente: Ad me intrabis, quibus istud mysterium Dei dispensantibus, ut in nocte huius seculi filios generent fidei, laudatur a populis etiam illa uita, cuius amore conuersi  spem seculi reliquerunt, et ex cuius professione ad misericordiam regende plebis assumpti sunt. Idem agunt in omnibus operibus suis, uel laboribus, ut illa professio ex qua se conuerterunt, quia tales rectores populi dedit ratio, non infametur, sed clarius glorificetur tanquam Iacob non recusante noctem Lie, ut Rachel pomis suaue olentibus et clare nitentibus potiatur. Que aliquando et ipsa prestant misericordia Dei per se ipsam parit, uix tandem quidem quia perrarum est, ut: In principio erat uerbum, et uerbum erat apud Deum, et Deus erat uerbum . Et quidquid de hac re pie sapienterque dicitur, et sine phantasmate carnalis cogitationis et salubriter uel ex parte capiatur. Alio quoque sensu Liam et Rachel uictorinus martyr, et ceteri in similitudinem Ecclesie uel Synagoge interpretati sunt. Liam enim maior natu Synagoge tenuisse existimabant typum, quia prior Dei genuit populum, et quidem oculis legitur grauida,  quia lex per Moysen data, quod operta est atque signata. Rachel autem iunior et pulchra, prius sterilis et postmodum fecunda, similitudo est Ecclesie. Iunior, quia tempore posterior; pulchra, quia corpore et Spiritu sancto oculi eius decori, qui Euangelium perspicere meruerunt. Que etiam tandiu sterilis fuit, quousque Synagoga populum generabat. Cur autem Iacob pro Rachel seruiuit, et supponitur ei Lia maior, nisi quia Dominus, ut Ecclesiam assumeret, prius Synagogam sibi coniunxit. Seruitus itaque ipsius Iacob septem annorum pro duabus uxoribus, huius uite presentis tempus significat, quia per septem dies uoluitur, in qua Dominus formam serui accepit, factus obediens paterne uoluntati usque ad mortem . Ille enim pro ouibus seruit, et Dominus noster ait: Non ueni. Filius hominis ministrari, sed ministrare . Ille oues pauit, et Dominus in Euangelio dicit: Ego sum pastor bonus . Ille mercedis lucro  uarium sibi pecus abstulit; Christus diuersarum gentium uarietatem sibimet congregauit. Ille tres uirgas amputatis corticibus in alueis aquarum opposuit, ut earum contemplatione multiplicarentur eius oues: et Dominus noster in aqua baptismatis trium personarum nomina Patris et Filii et Spiritus sancti populo fideli proposuit, ut quisquis hoc pleno corde perspexerit efficiatur ouis Dei.

Hieronymus.---Dixitque Iacob ad Laban: Transibo in uniuerso pecore tuo hodie; separa inde omne pecus uarium et discolor, et omne pecus unius coloris in agnis, et uarium et discolor in capris, et erit merces mea. Et respondebit mihi iustitia mea in die crastino, cum uenerit merces mea coram te. Omne quod non fuerit uarium et discolor, in capris et agnis, futurum erit apud me, etc. .

Multum apud LXX interpretes confusus est sensus, et usque in presentem diem nullum potui inuenire nostrorum qui ad liquidum quid in hoc loco diceretur exponeret. »uis, inquit, Iacob me seruire  tibi, etiam alios septem annos? fac quod postulo. Separa mihi omnes discolores et uarias, tam oues quam capras; et trade in manus filiorum tuorum. Rursus ex utroque grege, alba et nigra pecora  da mihi. Si quid igitur ex albis et nigris, que unius sunt, uarium natum fuerit, mecum erit; si quid uero unius coloris, tuum erit. Rem non difficilem postulo. Tecum facit natura pecorum, ut alba ex albis, et nigra nascantur ex nigris. Mecum iustitia mea, dum Deus respicit humilitatem meam et laborem. Optionem Laban datam libenter arripuit, et ita ut Iacob postulabat faciens trium dierum iter, inter Iacob et filios suos separauit, ne quis ex uicinitate pecoris nasceretur dolus. Itaque Iacob nouam stropham commentus est, et contra naturam albi et nigri naturali arte pugnauit. Tres enim uirgas populeas et amygdalinas et mali granati,« quanquam Septuaginta styracinas et nucinas et plataninas habeant, »ex parte decorticans uarium uirgarum fecit  colorem, ut ubicunque in uirga corticem reliquisset, antiquus permaneret color; ubi uero tulisset corticem, color candidus panderetur. Obseruabat ergo Iacob, et tempore quo ascendebantur pecora, et post colorem die ad potandum auida pergebant; discolores uirgas ponebat in canalibus, et admissis arietibus et hircis in ipsa potandi auiditate oues et capras faciebat ascendi, ut ex duplici desiderio dum auidi bibunt, et ascenduntur a maribus, tales fetus conciperent, quales umbras arietum et hircorum desuper ascendentium in aquarum speculo contemplabantur. Ex uirgis enim in canalibus positis, uarius etiam erat imaginum color.« Nec mirum hanc in conceptu feminarum esse naturam, ut quales perspexerint siue mente conceperint, in extremo uoluptatis estu que concipiunt, talem sobolem procreent. Cum hoc ipsum etiam in equarum gregibus apud Hispanos dicatur fieri, et Quintilianus in ea controuersia, in qua accusabatur matrona, quod Aethiopem pepererat,  pro defensione illius argumentetur, hanc conceptuum esse naturam, quam supra diximus. Et scriptum reperietur in libris Hippocratis quod quedam suspicione adulterii fuerat punienda, cum pulcherrimum peperisset, utrique parenti generique dissimilem, nisi memoratus medicus soluisset questionem, monens querere ne forte talis pictura esset in cubiculo; qua inuenta mulier a suspicione liberata est. »Postquam autem nati fuerant hedi et agni uarii et discolores ex albis, et unius coloris gregibus, separabat illos Iacob, et procul esse faciebat a pristino grege. Si quid autem nascebatur unius coloris  tradebat in manus filiorum Laban, et ponebat uirgas, quas decorticauerat in canalibus, ubi effundebantur aque, et ueniebant ad potandum, contra pecora, ut conciperent eo tempore, cum uenirent ad potandum; et concipiebat pecora contra uirgas Iacob, uirgas quas posuerat coram pecore in canalibus ad concipiendum in eis; et in  serotinis ouibus non ponebat, et hebant serotina Laban, et temporanea Iacob.« Hoc in Septuaginta interpretibus non habetur; sed pro serotinis et temporaneis aliud nescio quid, quod ad sensum non pertinet, transtulerunt. Quod autem dicit Scriptura, hoc est: »Iacob prudens et callidus iustitiam et equitatem, etiam in noua arte seruabat.« Si enim omnes agnos et hedos uarios pecora procreassent, erat aliqua suspicio doli, et aperte huic rei Laban inuidus contraisset. Ergo ita omnia temperauit, ut ipse fructum sui laboris acciperet et Laban et penitus spoliaretur. Si quando oues et capre primo tempore ascendebantur, quia melior uernus est fetus, ante ipsas ponebat uirgas, ut uaria soboles nasceretur; quecunque autem oues et capre sero querebant marem, ante harum oculos non ponebat, ut unius coloris pecora nascerentur. Et quidquid primum nascebatur, suum erat, quia discolor et uarium erat, quidquid postea, Laban. Unius enim tam in nigro, quam in albo coloris pecus oriebatur. In eo autem  loco, ubi scriptum est, ut conceperint in uirgis; et in Hebreo habet Iehammenna. uim uerbi Hebraici, nisi circuitu exprimere non possum. Iehammenna enim proprie dicitur extremus in coitu calor, quo corpus omne concutitur, ut patranti uoluptati uicinus est finis.

Idem qui supra.---Et pater uester mentitus est mihi, et mutauit mercedem meam decem uicibus, et non dedit ei Deus ut noceret mihi. Si dixerit: Hoc uarium pecus erit merces tua, nascetur omne pecus uarium; et si dixerit: Unius coloris erit merces tua, nascetur omne pecus unius coloris .

Pro eo quod nos posuimus Mutauit mercedem meam decem uicibus, Septuaginta interpretes posuerunt Decem agnis: nescio qua opinione ducti, cum uerbum Hebraicum Monim numerum magis quam agnos sonet. Denique et ex consequentibus hic magis sensus probatur, quod per singulos fetus semper Laban conditionem mutauerit. Si uidebat uarium nasci pecus, post fetum dicebat: uolo ut in futurum uaria  mihi nascantur. Rursus cum uidisset unius coloris nasci pecora , dicebat ut futuros fetus unius coloris sibi pecora procrearent. Et quid plura? usque ad uices decem semper a Laban pecoris sui, siue Iacob mutata conditio est. Et quodcunque sibi proposuerat ut nasceretur, in colorem contrarium uertebatur. Ne cui autem in sex annis decem pariendi uices incredibiles uideantur, lege uirgilium in quo dicitur: Bis grauide pecudes. Natura autem Italicarum ouium et Mesopotamie una esse traditur.

Sequitur qui supra.---Et furata est Rachel idola patris sui . Ubi nunc idola legimus, in Hebreo Teraphim scriptum est, que Aquila , id est, figurata, uel imagines, interpretatur. Hoc autem ideo, ut sciamus quid in Iudicum libro Theraphim sonet. Sequitur:

Et transiuit fluuium, et uenit in montem Galaad . Non quod eo tempore Galaad mons diceretur, sed per anticipationem, ut frequenter diximus, illo  uocatur nomine, quo postea nuncupandus erat.

Item supra.---Et mutasti mercedem meam decem agnis . Idem error qui supra, numerus pro agnis legendus. Sequitur: Et dixit Iacob fratribus suis: Colligemus lapides, et congregatis lapidibus fecerunt aceruum, et comederunt. Et uocauit illum Laban aceruus Testimonii, et uocauit Iacob illum aceruus Testis. Aceruus lingua Hebrea Gal dicitur; ed uero testimonium. Rursum lingua Syra aceruus igar appellatur, testimonium uero Saadutha. Iacob igitur aceruus Testimonii, hoc est, Galaad lingua appellauit Hebrea. Laban uero id ipsum, id est, aceruum testimonii igar Saadutha, a gentis sue sermone, uocitauit. Erat enim Syrus, et antiquam linguam parentum prouincie in qua habitabat sermone mutauerat.

Recapitulatio.---»Post longam igitur seruitutem, quam Iacob apud socerum suum pro uxoribus uelut mercedem sustinuit, precepit et Dominus ut reuerteretur  in patriam suam. Tunc ignorante socero suo, cum uxoribus et comitatu properauit. Laban autem consecutus est eum in monte Galaad cum furore, atque idola que Rachel furata erat apud eum requisiuit, nec reperit.« Quid ergo sibi hoc ipsum figuraliter uelit? Dum enim Laban superius aliam gerat personam, nunc tamen diaboli typum figurat. Laban quippe interpretatur dealbatio. Dealbatio autem diabolus non inconuenienter accipitur; qui cum sit tenebrosus ex merito, transfigurat se uelut angelum lucis . Huic seruit Iacob, id est, ex parte reproborum Iudaicus populus, ex cuius carne incarnatus Dominus uenit. Potest etiam per Laban mundus sic exprimi, qui cum furore Iacob persequitur, quia electos quosque qui Redemptoris nostri membra sunt, persequendo opprimere conatur. Huius filiam, id est, mundi seu diaboli Iacob abstulit, cum sibi Christus Ecclesiam ex gentilitate coniunxit, quam et de domo patris abstrahit, quia ei per prophetam  dicit: Obliuiscere populum tuum, et domum patris tui . Quid uero in idolis, nisi auaritia designatur. Unde per Paulum dicitur: Auaritia, que est idolorum seruitus . Laban uero ueniens apud Iabob idolum non inuenit, quia, ostensis mundi thesauris, diabolus Redemptori nostro uestigia concupiscentie terrene reperit , sed quia Iacob non habuit, ea Rachel sedendo cooperuit. Per Rachel quippe, que ouis dicitur, Ecclesia figuratur. Sedere autem est humilitatem penitentie appetere, sicut scriptum est: Surgite postquam sederitis . Rachel ergo idola sedendo operuit, quia sancta Ecclesia Christum sequens, uitium terrene concupiscentie per humilitatem penitentie cooperuit. De hac cooperatione uitiorum per prophetam dicitur: Beati quorum remisse sunt iniquitates, et quorum tecta sunt peccata . Nos igitur Rachel significauit, quia idola sedendo premimus, si culpas auaritie penitendo damnamus. Qua utique auaritie immunditia, non illos  qui uiriliter currunt, impedit, quibus dicitur: uiriliter agite, et confortetur cor uestrum ; sed his maxime euenit, qui quasi effeminato gressu gradientes per blandimenta seculi resoluuntur. Unde et illic eiusdem Rachelis hec uerba sunt: Iuxta consuetudinem feminarum nunc accidit mihi , id est, quasi muliebria se habere innotuit. »Laban uero postquam persecutus est Iacob, et inuenisset eum, et locuti essent inter se, ineuntes fedus, tulit Iacob lapidem, et erexit in titulum; dixitque fratribus suis: Afferte lapides. Qui congregantes fecerunt tumulum, quem et uocabat Laban tumulum Testis, et Iacob aceruum Testimonii.« Inter fideles enim tam Iudeos quam gentiles, testis est lapis eminens, in similitudinem Christi, aceruus lapidum, qui est multitudo credentium. Sequitur:

Hieronymus.---Et occurrerunt ei angeli Dei, et dixit Iacob, ut uidit eos: Castra Dei hec sunt; et uocauit nomen loci illius Castra . Ubi hic castra  posita sunt, in Hebreo habet Mahanaim, ut sciamus, si quando in alio loco interpretatum ponitur, quem locum significet. Et pulchre ad fratrem iturus inimicum angelorum se comitantium excipitur choris.

Et dixit Iacob: Deus patris mei Isaac, Domine, qui dixisti mihi: Reuertere in terram tuam, et benedicam tibi, minor sum omnium misericordiarum tuarum et omni ueritate tua, quam fecisti seruo tuo .

Pro eo quod non posuimus Minor sum, aliud nescio quid quod sensum turbet in Grecis et Latinis Codicibus continetur. Sequitur:

Et dixit ei: Quod tibi nomen est? qui ait: Iacob. Dixitque autem ei: Iam non uocabitur Iacob nomen tuum, sed uocabitur nomen tuum Isrel, quia inualuisti cum Deo, et cum hominibus ualebis .

Iosephus, in primo Antiquitatum libro, Isrel ideo appelatum putat, quod aduersus angelum steterit; quod ego diligenter excutiens, in Hebreo penitus inuenire non potui. Et quid me necesse est opiniones  querere singulorum, cum etymologiam nominis exponat ipse qui posuit. Non uocabitur, inquit, nomen tuum Iacob, sed Isrel erit nomen tuum. Quare interpretatur Aquila: , Symmachus: : Septuaginta et Theodotion, . Sarith enim, quod ab Isrel uocabulo deriuatur, principem sonat. Sensus itaque hic est: Nomen tuum non uocabitur supplantator, hoc est, Iacob; sed uocabitur nomen tuum princeps cum Deo, hoc est, Isrel. Quomodo enim princeps sum ego, sic et tu qui mecum luctari potuisti, princeps uocaberis. Si autem mecum qui Deus sum, siue angelus , pugnare potuisti, quanto magis cum hominibus, hoc est cum Esau, quem formidare non debes. Illud autem quod in libro Nominum interpretatur Isrel uir uidens Deum, siue mens uidens Deum, omnium pene sermone detritum, non tam uere quam uiolenter mihi interpretatum uidetur. Hic enim Isrel per has litteras scribitur: iod, sin, res, aleph, lamech, quod  interpretatur princeps Dei, siue directus Dei, hoc est, . uir uero uidens Deum, his litteris scribitur, ut uir ex tribus litteris scribatur: aleph, iod, sin, et dicatur ais; uidens uero tribus: res, aleph, he, et dicatur rahe. Porro El, ex duabus aleph et lamech, interpretatur Deus, siue fortis. Quamuis igitur grande auctoritatis sint et eloquentie, et ipsorum umbra nos opprimat, qui Isrel uirum siue mentem uidentem Deum transtulerunt, non magis scripture, et angeli, uel Dei, qui Isrel ipsum uocauit, auctoritate ducimur, quam cuiuslibet eloquentie secularis. Illud quoque quod postea sequitur: Et benedixit eum ibi, et uocauit Iacob nomen loci illius facies Dei; uidi enim Deum facie ad faciem, et salua facta est anima mea , in Hebreo dicitur Phanuel, ut sciamus ipsum esse locum qui in ceteris Scripture sancte uoluminibus, ita ut in Hebreo scriptum est Phanuel legitur in Greco.

Item qui superiore libro, quo supra.---Et diuisit pueros  super Liam et super Rachel et super ancillas duas, et super filios eorum primas. Liam uero, et pueros nouissimos, et Rachel et Ioseph nouissimos, et ipse transit ante eos . Non, ut plerique estimant, tres turmas fecit, sed duas. Denique ubi nos habemus Diuisit, Aquila posuit, , id est, dimidiauit, ut unum cuneum faceret ancillarum cum paruulis suis, et alium Lie et Rachel, que libere erant cum filiis earum: primasque ire faceret ancillas, secundas liberas, ipse autem ante utrumque gregem fratrem adoraturus occurreret. Sequitur:

Et edificauit ibi Iacob domum, et pecoribus suis edificauit tentoria siue tabernacula. Ideo uocauit loci illius nomen Tabernacula . Ubi nos tabernacula habemus, in Hebreo legitur Succoth. Est autem usque hodie ciuitas trans Iordanem hoc uocabulo interpretata, Scythopoleos, de qua in libro Locorum scripsimus. Sequitur:

Et uenit Iacob Salem ciuitatem Sichem in terra Chanaan,  cum uenisset de Mesopotamia Syrie . Error oboritur quomodo Salem Sichem ciuitas appelletur, cum Ierusalem in qua regnauit Melchisedech, Sale ante sit dicta. Aut igitur unius urbs utraque nominis est, quod etiam de pluribus Iudee locis possumus inuenire, ut idem urbis et loci nomen in alia atque alia tribu sit. Aut certe ista salem, que nunc pro Sichem nominatur, dicimus hi interpretari consummatam atque perfectam, et illam que postea Ierusalem dicta est, pacificam, nostro sermone transferri. Utrumque enim accentu paululum declinato hoc uocabulum sonat. Tradunt Hebrei quod claudicantis femur Iacob ibi conualuerit, et sanatum sit, propterea eamdem ciuitatem curati atque perfecti uocabulum consecutam.

Repetitio.---»His ita transactis, Iacob mittit nuntios ad Esau fratrem suum, et munera. Post hec, transductis omnibus suis per torrentem, ipse remansit solus, et ecce uir luctabatur cum illo. Preualuitque  ei Iacob, nec dimisit eum, nisi benedictionem extorqueret, sacrumque Isrel nomen acciperet.« . In quo principaliter sacramenti Dominici imago prefigurata est. uir enim ille typum Christi euidentissime gesserat, cui tamen ideo preualuit Iacob utique uolenti, et ut mysterium figuraret passionis Domini, ubi uisus est Iacob in Iudeorum typo, hoc est in corporis sui sobole preualuisse Deo, et quasi cum infirmo, ita cum carne eius luctamen inire, et inualescere in passione eius, sicut scriptum est, cum diceret: Crucifige . Et tamen Iacob benedictionem ab eodem angelo, quem uictor superauerat impetrauit, cuius nominis impositio utique benedictio fuit. Interpretatur autem Isrel, hoc est, uidens Deum, quod erit in fine premium omnium sanctorum. »Tetigit porro illi idem angelus latitudinem femoris, et claudum reddidit« ; sicque erat unus atque idem Iacob benedictus et claudus. Benedictus in his qui in Christum ex eodem populo crediderunt, atque in  infidelibus claudus. Nam femoris neruum uel latitudo, uel generis multitudo est. Plures quippe sunt in Ecclesia qui, degenerantes a fide patrum et a preceptis auctoris sui deuiantes, in erroris sui semitis claudicant, de quibus prophetice predictum est: Et claudicauerunt a semitis suis , qui tamen populus post tactis sibi uiribus, non solum claudicat, sed et torpescit, ne ultra iam generare filios possit. Denique quod adiecit idem patriarcha, uidisse se Deum facie ad faciem, cum superius uirum secum narret fuisse luctatum, id significat quia idem Deus homo erat futurus, qui cum Iacob populo luctaretur.

Hieronymus sequitur.---Et uenit Hemor et Sichem filius eius ad portam ciuitatis, et locuti sunt ad uiros ciuitatis dicentes: uiri isti pacifici nobis sunt . Ubi nunc LXX interpretes pacificos transtulerunt, Aquila interpretatus est, , id est, consummatos atque perfectos; pro quo in Hebreo legitur Salamin. Ex quo perspicuum est uerum esse  illud quod supra de Salem diximus. Sequitur:

Et introgressi sunt ciuitatem diligenter, et interfecerunt omne masculinum . Pro eo quod in Grecis legitur , id est, diligenter, in Hebreo scriptum est Beta, id est, audacter et confidenter.

Recapitulatio.---»Hemor itaque filius Sichem, Dinam filiam Iacob uiolauit, qui post concubitum eius familie Isrel uoluerat sociari, quem Simeon et Leui fratres, uirginitatis sororis uindices, dolo cum omni populo eius interfecerunt.« Sed quid sibi uelit quod scriptum est: Egressa est Dina ut uideret mulieres regionis illius, quam cum uidisset Sichem filius Hemor Heuei, princeps terre illius, adamauit et rapuit, dormiuitque cum illa, ui opprimens uirginem, et conglutinata est anima eius cum ea, tristemque blanditiis deliniuit . Dina quippe ut mulieres uideat extranee regionis, egreditur quando unaqueque mens, sua studia negligens, actiones alienas curans, extra habitum atque extra ordinem proprium euagatur, quam Sichem princeps terre opprimit, quia uidelicet in curis inuentam  exterioribus diabolus corrumpit. Et agglutinata est anima eius cum ea, quia unitam sibi per iniquitatem respicit. Et quia cum mens a culpa resipiscit, atque admissum flere conatur, corruptor autem spes et securitates uacuas ante oculos uocat, quatenus utilitatem tristitie substrahat, recte illic adiungitur: Tristemque blanditiis deliniuit. Modo enim aliorum facta grauiora, modo nichil esse quod perpetratum est, modo misericordem Deum loquitur, modo adhuc tempus subsequens ad penitentiam pollicitur ut dum per hec decepta mens ducitur, ab intentione penitentie suspendatur, quatenus tunc bona nulla percipiat, quam nunc mala nulla contristant; et tunc plenius obsedatur suppliciis, que tunc gaudet etiam in delictis.

Hieronymus.---Et uenit Iacob in Luza in terra Chanaan, que est Bethel . Ecce manifestissime comprobatur Bethel, non Ulam Luz, ut supra  dictum est, sed Luzam, id est, amygdalon ante uocitatam.

Recapitulatio.---»Dehinc loquitur Deus ad Iacob, ut habitaret in Bethel; ibi Rachel cum pareret Beniamin, mortua est.« Sed quid sibi uult quod cum eumdem Beniamin Rachel pareret, uocauit nomen eius Filius doloris mei, nisi futurum prophetans ex ipsa tribu Beniamin Paulum, qui affligeret filios Ecclesie persecutionis sue tempore? Aliter per Beniamin celestis figurabatur Ierusalem, que est in tribu eiusdem Beniamin, cuius populus matrem graui dolore afficit effundendo sanguinem prophetarum. Insuper etiam in necem Christi, impiis acclamando uocibus: Sanguis eius super nos et super filios nostros .

Item Hieronymus.---Et mortua est Debbora nutrix Rebecce, et sepulta est subtus Bethel . Si mortua est nutrix Rebecce nomine Debbora, ut LXX quoque hic interpretes transtulerunt, et ipsum uerbum est Hebraicum Meneket, scire non possumus  quare ibi substantiam posuerint, hic nutricem. Sequitur:

Et dixit ei Deus: Iam non uocabitur nomen tuum Iacob, sed erit Isrel nomen tuum, et uocauit nomen eius Isrel . Dudum nequaquam ei ab angelo nomen imponitur, sed quod imponendum a Deo sit, predicatur. Quod igitur ibi futurum promittitur, hic docetur expletum. Sequitur:

Et factum est cum appropinquarent Cabratha in terra Chanaan, ut uenirent Ephrata, peperit Rachel . uerbum Hebraicum Cabratha in consequentibus, ubi Iacob loquitur ad Ioseph: Ego autem cum uenissem de Mesopotamia Syrie mortua est mater tua Rachel in terra Chanaan, in uia Hippodromi, ut uenirem Ephrata , nescio quid uolentes Hippodromum Septuaginta interpretes transtulerunt, et statim ibi, ubi in Hebreo dicitur: Et sepelierunt eam in uia Ephrata, hoc est, Bethlehem, rursum Septuaginta interpretes pro Ephrata posuerunt Hippodromum,  cum utique si Cabratha Hippodromus est, Ephrata Hippodromus esse non possit. Aquila autem hoc ita transtulit, Et factum est, , in itinere terre introiens in Ephrata. Sed melius est si transferatur, in electo terre tempore, cum introierit Ephrata. Porro uernum tempus significat, cum in florem cuncta rumpuntur et anni tempus electum est: uel cum transeuntes per uiam carpunt et eligunt e uicinis agris, quodcunque ad manum uenerit, diuersis floribus. Ephrata uero et Bethlehem unius urbis uocabulum est, sub interpretatione consimili; siquidem Bethlehem in domum patris uertitur, propter eum panem qui de celo descendisse dicitur. Sequitur:

Et factum est cum dimitteret animam  uocauit nomen eius filius odoris mei. Pater uero eius uocauit nomen eius Beniamin. In Hebreo similitudo nominis resonat. Filius enim doloris mei, quod nomen mater moriens imposuit, dicitur Benoni. Filius uero dextere, hoc est uirtutis, quod Iacob mutauit,  appellatur Beniamin. Unde errant qui putant Beniamin filium dierum interpretari. Cum enim dextra appelletur iamin, et finiatur in n litteram: dies quippe appellantur et ipsi iamin, sed in m litteram terminantur. Sequitur:

Et profectus est Isrel, et extenait tabernaculum trans turrim in Ader. Hunc locum Hebrei uolunt esse ubi postea templum edificatum est, et turrim Ader, turrim gregis significari, hoc est congregationis et cetus, quod et Micheas propheta testatur dicens: Et tu turris gregis nebulosa, filia Sion, etc. Illo tempore Iacob trans locum ubi postea edificatum est templum, habuisse tentoria: sed si sequamur ordinem uie, pastorum iuxta Bethlehem locus est, ubi uel angelorum grex in ortu cecinit: uel Iacob pecora sua pauit, loco nomen imponens: uel, quod uerius est, quodam uaticinio futurum iam tunc mysterium monstrabatur.

 Hieronymus.---Et uenit Iacob ad Isaac patrem suum in Mambre ciuitate Arbec, hec est Chebron. Pro Arbec in LXX campum habet, cum Chebron in monte sita sit. Eadem autem ciuitas dicitur et Mambre, ab amico Abrahe ita antiquitus appellata.



He generationes Esau.

Et peperit Adesa, Esau Eliphaz. Iste est Eliphaz, cuius Scriptura in Iob uolumine recordatur. Isti filii Esau, et isti principes eorum: ipse est Edom, et hi filii Seir. Esau, Edom et Seir, unius nomen est hominis, et quare uarie nuncupetur supra dictum est. Quod autem sequitur, et Chorrei habitantes terram, etc. Postquam enumerauit filios Esau, altius repetit et exponit, qui ante Esau in Edom terra principes fuerint ex genere Chorreorum, qui in lingua nostra interpretantur liberi. Legamus diligenter Deuteronomium, ubi manifestius scribitur quomodo uenerint filii Esau, et interfecerint Chorreos, ac terram eorum hereditate possederint. Et fuerunt filii  Lotham Chorri et Aeman et soror Lotan Tamna. Hec est Tamna de qua supra dictum est: Et Tamna erat concubina Eliphaz, filii primogeniti Esau, et ex ipsa natus est Amalech. Idcirco autem Chorreorum recordatus est, quia primogenitus filiorum Esau ex filiabus earum acceperat concubinam. Quod autem dicitur Theman, et Kenez, Amalech, et reliqua, sciamus postea regionibus Idumeorum ex his uocabula imposita. Sequitur: Ipse est Ana, qui inuenit Iamin in deserto cum pasceret asinos Zebeon patris sui. Multa et uaria apud Hebreos de hoc capitulo disputantur: apud Grecos et nostros super hoc silentium est. Alii putant Iamin maria appellata, iisdem enim scribuntur litteris maria quibus et nunc iste sermo descriptus est: et uolunt illum, dum pascit asinos patris sui in deserto, aquarum congregationes reperisse, que iuxta idioma lingue Hebraice maria nuncupentur, quod scilicet stagnum repererit: cuius rei inuentio in eremo difficilis est. Nonnulli putant aquas  calidas iuxta Punice lingue uiciniam, que Hebree contermina est, hoc uocabulo significari. Sunt qui arbitrantur onagros ab hoc admissos esse ad asinas, et ipsum istiusmodi reperisse concubitum, ut uelocissimi ex his asini nascerentur, qui uocantur Iamin: plerique putant quod equarum greges ab asinis in deserto ipse fecerit primus ascendi, ut mulorum inde noua contra naturam animalia nascerentur. Aquila hunc locum ita transtulit: Ipse est Anas, qui inuenit , et Symmachus similiter, , que interpretatio pluralem numerum significat. Septuaginta uero et Theodotion equaliter transtulerunt dicentes, , quod indicat numerum singularem. Sequitur:

Et regnauit pro eo Iobab filius Zare de Bosra. Hunc quidam suspicantur esse Iob, ut in fine uoluminis ipsius additum est; contra Hebrei asserunt de Nachor eum stirpe generatum, ut iam supra dictum est. Sequitur:

 Interea Ruben concupiscentia motus libidinis, in concubinam patris sui preceps efferbuit, quod incesti crimen non scriberetur, nisi futura populi peruersitas pronuntiaretur. Quanquam et in illo qui hoc commiserit consideraretur esse flagitium, in Scripturis autem prophetia est futurorum. Namque per Ruben primogenitum populus primogenitus Isrel ex circumcisione significatur, qui thorum concubine polluit, id est legem ueteris Testamenti sepe preuaricando commaculauit. Quod autem in concubina lex ueteris Testamenti ponatur, Paulus apostolus edocuit dicens: Abraham duos filios habuit: unum de ancilla, et unum de libera. Hec autem duo sunt Testamenta, in quo Agar, que concubina fuit, in ueteris Testamenti ponitur typo. Una est ergo columba genitricis sue, que uirgo casta regina, sponsa regi Ecclesie per Euangelium iungitur Christo. Hieronymus.

Et Isrel dilexit Ioseph super omnes filios suos, qui  erat filius senectutis, et fecit ei tunicam uariam. Pro uaria tunica Aquila interpretatus est tunicam , id est tunicam talarem, Symmachus, tunicam manicatam, siue quod ad talos usque descenderet, et manibus artificis mira esset uarietate distincta, siue quod haberet manicas. Antiqui enim magis colobiis utebantur. Et adiecit, et peperit filium Iude uxor, uocauitque nomen eius Sela: hec autem erat in Ghazbi, quando peperit eum. uerbum Hebraicum hic pro loci uocabulo positum est, quod Aquila pro re transtulit dicens: Et uocauit nomen eius Selom. Et factum est ut mentiretur in partu postquam genuit eum. Postquam eum genuit Selom stetit partus eius. Chazbi ergo non nomen loci, sed mendacium dicitur; unde et in alio loco scriptum est: Mentietur opus oliue, id est, fructum oliua non faciet. Sequitur:

Et consolatus Iudas ascendit ad eos qui tondebant oues eius ipse et Hiras pastor eius Odolamites. Pro pastore amicus legitur: sed uerbum ambiguum est, quia iisdem litteris utrumque nomen scribitur. uerum  amicus re, pastor ro legitur.

Et sedit ad portam Enan, que est in transitu Thamna. Sermo Hebraicus Enaim transfertur in oculos. Non est igitur nomen loci, sed est sensus: Sedit in biuio siue in compito, ubi diligenter debet uiator aspicere quod iter gradiendi capiat. Sequitur:

Cognouit autem Iudas et ait: Iustior est ista quam ego, eo quod dedi eam Sela filio meo. In Hebreo habet, Iustificata est ex me, non quod iusta fuerit, sed quod comparatione illius minus male fecerit, nequaquam uaga ad turpitudinem, sed liberos requirendo. Sequitur:

Ecce egressus est frater eius, dixitque: Ut quid diuisa est propter te maceria, et uocauit nomen eius Phares. Pro maceria Aquila et Symmachus diuisionem transtulerunt, quod Hebraice dicitur Phares. Ab eo igitur quod diuiserit membranulam secundinarum, diuisionis accepit nomen. Unde et Pharisei, qui se quasi iustos a populo Dei separauerunt, diuisi appellantur.

 Post hoc exiit frater eius, in cuius manu erat coccinum, et uocauit nomen eius Zara. Hoc nomen interpretatur oriens, siue igitur quia primus apparuit, siue quia plurimi iusti ex eo nati sunt, ut in libro Paralipomenon continetur. Zara, id est oriens, appellatus est.

Recapitulatio ubi supra.---Iam deinde Iude factum consideremus, quia cum nuru sua concubuit, quid significauerit futurorum. In Thamar ergo nuru Iude intelligitur plebs Iudea, qui de tribu Iuda reges tanquam mariti adhibebantur. Merito nomen eius amaritudo interpretatur: ipsa enim Domino fellis poculum dedit. Duo enim genera principum, qui non recte operabantur in plebe: unum eorum qui oberant, alterum eorum qui nichil proderant, significantur in duobus filiis Iude, quorum unus erat malignus uel seuus ante Dominum, alter in terra fundebat semen, ne daret semen ad fecundandam  Thamar. Nec sunt amplius quam duo genera hominum inutilia generi humano: unum nocentium, alterum prestare nolentium, et si quid boni habent in hac terrena uita perdentium, tanquam in terram fundentium, et qui a malo prior est, ille qui nocet illi qui non prodest. Ideo maior dicitur malignus, ille minor et sequens qui fundebat semen in terram. Nomen quoque maioris, qui uocatur Her, interpretatur pellicius, qualibus tunicis induti sunt primi homines in pena damnationis sue, dimissi ex paradiso. Sequentis autem nomen, qui uocatur Onan, interpretatur meror eorum: quorum nisi quibus nichil prodest, cum habeat unde prodesse possit, atque id perdat in terra. Maius porro malum est ablate uite, quod significat pellis, quam non ad uite, quod significat memor eorum. Deus tamen ambos occidisse dictus est, ubi figuratur regnum talibus hominibus abstulisse. Tertius uero filius Iude, qui illi mulieri non iungitur, significat tempus ex quo reges plebi Iudeorum  ceperunt de tribu Iuda non fieri. Ideo erat quidam filius Iude, sed iam Thamar maritum non accipiebat, quia eadem erat tribus Iude, sed iam in populo Iude nemo regnabat, unde et nomen eius, id est. Sela, interpretatur, dimissio eius. Non pertinent sane ad hanc significationem uiri sancti et iusti, qui licet illo tempore fuerint, ad Nouum tamen pertinent Testamentum, qui prophetando scienter utiles fuerunt. Qualis Dauid fuit eo sane ipso tempore, quo iam Iudea ceperat reges ex tribu Iuda non habere. Non est computandus Herodes maior in regibus eius tanquam maritus Thamar. Erat enim alienigena, nec ei sacramento illo mystice unctionis tanquam coniugali federe coherebat; sed tanquam extraneus dominabatur, quam potestatem a Romanis et a Cesare acceperat, sic et eius filii tetrarche, quorum erat unus Herodes patris nomine appellatus, qui cum Pilato in passione Domini concordauit. Isti ergo alienigene usque adeo non deputabantur in regno illo mystico Iudeorum, ut ipsi Iudei publice clamarent  frendentes aduersus Christum: Nos non habemus regem nisi Cesarem. Neque hoc uerum, nisi illa uniuersali dominatione Romanorum, quippe etiam Cesar rex erat, non proprie Iudeorum, sed ut Christum negarent, et non adorarent, ideo se tali uoce damnarunt. Illo enim tempore quo iam de tribu Iuda regnum defecerat, ueniendum erat regnum Christo uero Saluatori nostro Domino, qui non obesset, multumque prodesset; hinc enim fuerat prophetatum: Non deficiet princeps ex Iuda, neque dux de femoribus eius, donec ueniat qui mittendus est: et ipse erit exspectatio gentium. Iam isto tempore omne quoque magisterium Iudeorum et mystica, unde Christi uocabantur, unctio ipsa defecerat secundum prophetiam Danielis: Tunc uenit, cui repositum erat exspectatio gentium; et unctus est sanctus sanctorum oleo exsultationis pre participibus suis. Natus est enim Herodis maioris tempore, passus est autem Herodis minoris tetrarche. Huius itaque uenientis ad oues que perierant  domus Isrel, figuram gessit ipse Iudas, cum iret ad tondendas oues suas in Thamna, quod interpretatur deficiens. Iam enim defecerat princeps ex Iuda, et omne magisterium atque unctio Iudeorum, donec ueniret cui repositum erat. uenit autem cum suo pastore Odolamite, cui nomen erat Hiras, quod interpretatur fratris mei uisio. Odolamites uero testimonium in aqua, cum hoc plane testimonio Dominus uenit, habens testimonium maius Ioanne; sed tamen propter oues infirmas, hoc est testimonio usus in aqua. Nam et ipse Hiras, ut iam diximus, interpretatur fratris mei uisio. uidit omnino fratrem suum Ioannes, fratrem secundum semen Abrahe, secundum cognationem Marie matris eius, et Elizabeth matris sue, eumdemque Deum ac Dominum suum: quia sicut ipse ait: Ex plenitudine eius accepit. uidit omnino, et ideo in natis mulierum maior illo non surrexit: quia ex omnibus prenuntiantibus Christum ipse uidit, quod multi iusti et prophete cupierunt uidere,  et non uiderunt. Salutauit ex utero, agnouit perfectius ex columba: et ideo tanquam Odolamites uere testimonium perhibet in aqua. uenit autem Dominus ad tondendas oues, hoc est, exonerandas sarcinis peccatorum, ex quibus in Ecclesie laude in Canticis canticorum, Dentes eius uelut grex tonsarum. Iam deinde habitum Thamar mutat. Nam et commutans interpretatur Thamar: mutat habitum, mutat et nomen, et fit de Synagoga Ecclesia. Sed in ea prorsus nomen amaritudinis manet, non illius amaritudinis in qua Domino fel ministrauit, sed illius in qua Petrus amare fleuit. Nam et Iuda Latine confessio est: confessioni ergo amaritudo misceatur, ut uera penitentia presignetur. Hac penitentia fecundatur Ecclesia in omnibus gentibus constituta. Oportebat enim pati Christum, et resurgere a mortuis tertia die, et predicari in nomine eius penitentiam et remissionem peccatorum per omnes gentes, incipientibus a Ierusalem. Nam et ipse habitus meretricius  confessio peccatorum est, typum quippe Ecclesie gerit. Thamar quippe ex gentibus euocata, sedens cum hoc habitu ad portam Neman uel Enahin, quod interpretatur fontes. Currit enim uelut ceruus ad fontes aquarum, peruenire cupiens ad semen Abrahe. Illo enim non cognoscente fetatur, quia de illo predictum est: Populus quem non cognoui, seruiuit mihi; accepit in occulto annulum, monile et uirgam: uocatione signatur, iustificatione decoratur, glorificatione exaltatur. Quos autem predestinauit, illos et uocauit. Quos autem uocauit, illos et iustificauit: quos autem iustificauit, illos et glorificauit . Sed hec, ut dixi, adhuc in occulto, ubi sit et conceptio sancte ubertatis. Mittitur autem promissus hedus tanquam meretrici. Hedus exprobratio peccati per eumdem Odolamitem tanquam increpantem et dicentem, Generatio uiperarum: sed non eam inuenit peccati exprobratio, quam mutauit confessionis amaritudo. Post uero iam publicis signis annuli, monilis et uirge uicit temere iudicantes Iudeos.  Quorum iam personam Iudas ipse gestabat, qui dicunt hodie quoque, Non hunc populum esse Christi, nec habere nos semen Abrahe; sed prolatis certissimis documentis nostre uocationis, iustificationis et glorificationis, erubescunt sine dubio et confunduntur, et nos magis quam se iustificatos esse fatebuntur. Pignora enim refert se Ecclesia habere, cum accusatur a Iudeis, quasi adulteratrix legis. Sed ostendit uirgam, id est, passionis signum, et monile legis legitime, et annulum pignus immortalitatis. Quod autem Scriptura inducit Thamar parientem, et duos in utero geminos habentem, quorum scilicet primus qui dicitur Zara, misit manum suam, et obstetrix ligauit coccinum, et de hinc illo intrinsecus manum retrahente. Posterior qui Phares uocatur, porrexit manum, et nascendo precessit. Figuraliter congruit, quod extenderit Isrel in legis opera manum suam, et eam prophetarum et ipsius Saluatoris pollutam cruore contraxerit. Postea uero prorupit populus  gentium, scilicet ut futuri essent nouissimi primi, et primi nouissimi.



De Ioseph.

Hieronymus.---Et uendiderunt Ismelitis uiginti aureis. Pro aureis, in Hebreo, argenteis habet. Neque uiliore metallo Dominus uenundari debuit quam Ioseph. Madianei autem uendiderunt Ioseph in Aegypto, Putiphar eunucho, Pharaonis archimagiro. In plerisque enim locis archimagiros, id est cocorum principes, pro magistris exercitus, Scriptura commemorat: quippe Grece interpretatur occidere. uenditus igitur Ioseph principi exercitus et bellatorum, non Petephre, ut in Latino scriptum est, sed Putiphar eunucho.


DISCIPULUS.

Ubi queritur quomodo postea uxorem habere dicatur, si eunuchus erat?


MAGISTER.

 Tradunt Hebrei emptum ab hoc Ioseph ob nimiam pulchritudinem in turpe ministerium, et a domino uirilibus eius arefactis, postea electum esse iuxta morem in pontificatum Heliopoleos; et huius filiam esse Aseneth, quam postea Ioseph uxorem acceperit. Sequitur: Post hec peccauit princeps uinariorum regis Aegypti. Ubi nos posuimus principem uinariorum, in Hebreo scriptum est Maskeh: illud uerbum quod in nomine serui Abraham dudum legimus, quem nos possumus more uulgi pincernam uocare. Nec uile putetur officium, cum apud reges barbaros usque hodie maxime dignitatis sed regi poculum porrexisse. Pete quoque de Catamito et Ioue scriptitant quod amasium suum huic officio manciparit. Sequitur: Et ecce uitis in conspectu meo, et in uita tres fundi, et ipsa germinans tres fundos. Tria flagella, et tres ramos, siue propagines, Hebreo sermone significat, que ab illis uocantur Sarigim.  Et uidebar mihi tria canistra chondritorum portare in capite meo. Pro tribus canistris chondritorum, tres cophinos farine in Hebreo habet. Et ecce de fluuio ascendebant septem boues, speciose ad uiuendum, et electe carnibus, et pascebantur in achi. Bis in Genesi scriptum est achi; et neque Grecus sermo est, nec Latinus. Sed et Hebreus ipse corruptus est: dicitur enim in Ahu, hoc est in palude. Sed quia uau littera apud Hebreos, et iod similes sunt, et tantum magnitudine differunt: pro ahu, achi Septuaginta Interpretes transtulerunt; et secundum consuetudinem suam ad exprimendam duplicem aspirationem, heth Hebree littere Grecam litteram copulauerunt. Sequitur: Et respondit Ioseph Pharaoni, dicens: Sine Deo non respondebitur salutare Pharaoni. In Hebreo aliter habet: Sine me Deus respondebit pacem Pharaoni. Denique Symmachus more suo apertius transtulit: Non ego, sed Deus respondebit pacem Pharaoni. Sequitur: Et ecce septem anni uenient abundantie  magne in omni terra Aegypti. Miror quomodo uerbum Hebraicum Saba, quod nos supra, abundantiam siue satietatem, in puteo quem foderunt extremum serui Isaac, interpretati sumus: nunc Septuaginta rectissime transferentes, ibi iuramentum interpretati sunt, cum et iuramentum, et septem, et satietas, et abundantia, prout locus et ordo flagitauerit, possit intelligi. Sed et in consequentibus ubicunque abundantia legitur in Hebreo, idem uerbum scriptum habetur. Sequitur: Et clamauit ante eum preco, et constituit eum super omnem terram Aegypti. Pro quo Aquila transtulit: Et clamauit in conspectu eius ad geniculationem. Symmachus ipsum Hebraicum sermonem interpretans ait: Et clamauit eum, Abrech. Unde mihi uidetur non tam preco siue adgeniculatio, que in salutando, uel adorando Ioseph accipi potest, intelligenda, quam id quod Hebrei tradunt, dicentes patrem tenerum ex hoc sermone transferri. Ab quippe dicitur pater, Rech, delicatus siue tenerrimus, significante Scriptura quod iuxta  prudentiam quidem pater omnium fuerit; sed iuxta etatem tenerrimus adolescens et puer. Sequitur: Et uocauit Pharao nomen Ioseph Zaphanath Phaanecha, et dedit ei Aseneth filiam Putipharis sacerdotis Heliopoleos in uxorem. Licet Hebraice hoc nomen absconditorum repertorem sonet; tamen quia ab Aegyptio ponitur, ipsius lingue debet habere rationem. Interpretatur ergo sermone Aegyptio Zaphanat Phaanecha, siue, ut Septuaginta transferre uoluerunt, , Saluator mundi, eo quod orbem terre ab imminente famis excidio liberaret. Notandum autem quod domini quondam et emptoris sui filiam uxorem acceperit, quia ad id locorum pontifex Heliopoleos erat. Neque enim fas absque eunuchis idoli illius esse antistites, ut uera illa Hebreorum super eo quod ante iam diximus suspicio comprobetur. Sequitur: Et Ioseph nati sunt duo filii, antequam uenirent anni famis, quos peperit ei Aseneth filia Putipharis sacerdotis Heliopoleos. uocauit autem Ioseph  nomen primogeniti Manasse, quia dixit, Obliuisci me fecit Dominus omnium laborum meorum, et omnis domus patris mei. Nomen autem secundi uocauit Ephraim, quia crescere me fecit Deus in terra humilitatis mee. Obserua propter questionem que post paululum de Ioseph filiis proponenda est, quod ante famis tempus, quo Iacob intrauit in Aegyptum, duos tantum Ioseph filios habuerit, Manasse et Ephraim. Manasse uocans ab eo, quod sit oblitus laborum suorum; ita enim Hebraice uocatur obliuio Ephraim, eo quod auxerit eum Deus: ex hoc enim uocabulo in linguam nostram transfertur augmentum. Sequitur: Et deferte uiro munera, aliquid resine, et mellis, et thymiama, et stacten, et terebinthum, et nuces: siue, ut Aquila et Symmachus transtulerunt, amygdala. Idcirco hoc capitulum posuimus, ut sciamus ubi in nostris codicibus habetur thymiama, in Hebreo esse nechota, quod Aquila storacem transtulit: ex quo domus Nechota, que in Isaia legitur, manifestissime cella  thymiamatis siue storacis intelligitur, eo quod in illa aromata diuersa sint condita. Sequitur: Biberuntque et inebriati sunt cum eo. Idioma lingue Hebree, ut ebrietatem pro satietate ponat, sicut ibi, In stillicidiis suis letabitur germinans: haud dubium quia terra pluuiis irrigata. Sequitur:

Et pone argentum uniuscuiusque in ore sacculi, et condy meum argenteum mitte in sacculum iunioris. Pro sacculo peronem uel follem in Hebreo habet, pro condy, id est, poculo, quod etiam in Isaia legimus: Aquila scyphum, Symmachus phialam transtulerunt.

Descende ergo ad me, ne steteris et habitabis in terra Gosen Arabie. Hic Arabie additum est: in Hebreis enim uoluminibus non habetur. Unde et error increbuit quod terra Gosen in Arabia sit. Porro si, ut in nostris codicibus est, per extremum m scribitur Gosen, quod mihi nequaquam placet, terram significat complutam; Gosen enim in imbrem uertitur. Sequitur:

 Dixit autem Pharao ad Ioseph: Dic fratribus tuis, Hoc facite, onerate uehicula uestra, et ite in terram Chanaan. Pro uehiculis, que Septuaginta et Theodotion interpretati sunt, iumenta reliqui transtulerunt.

Et dedit illis cibaria in uia. uerbum zeda, quod hic omnes ore consono , id est, cibaria uel sitarcia interpretati sunt, in Psalterio quoque habetur; ubi enim nostri legunt, uiduam eius benedicens benedicam, licet in plerisque codicibus pro uidua, hoc est pro , nonnulli legunt , in Hebreo habet zeda, id est cibaria eius benedicens benedicam. Porro uenationem magis potest sonare quam fruges, tametsi moris sit Aegyptiorum etiam far uocare, quod nunc corrupte atheram uocant.

Recapitulatio spiritalis.---Dehinc sequitur historia Ioseph, qui uenditur a fratribus, in Aegyptum perductus, atque ibidem sublimatus est. Ioseph unus ex duodecim filiis Iacob, quem pater pre ceteris  filiis dilexit, Christum Dominum figurauit: quem Deus Pater secundum carnem natum, ceteris fratribus ex Abraham stirpe progenitis, pretulit. Unde et ibi dicitur: Amabat eum Iacob quod in senectute genuisset eum. Senescente enim mundo, illucescens Dei Filius per Marie uirginis partum serus aduenit, tanquam filius senectutis secundum sacramentum suscepti corporis, qui erat ante, sicut nunc semper apud Patrem. Tunica autem polymita, quam fecit ei pater, uarietatem populorum ex omnibus gentibus in corpore Christi congregatam significauit. Somnium uero illud, per quod fratrum manipuli illius manipulum adorauerunt, illud est quod in Christo completum est. Adorauerunt eum omnes reges terre, omnes gentes seruient ei, scilicet per fidem fructum bonorum operum offerentes. Ipse est quem sol et luna et stella adorant. De quo sole dictum est: Laudate eum sol, et luna, et stelle omnes. Ipsum enim excellentia sanctorum in solis nomine, Ecclesie  claritas sub imagine lune et omnium populorum: numerositas in figura stellarum adorat. Unde pater suus increpauit eum dicens: Nunquid ego, et mater tua, et fratres tui, adorabimus te? Obiurgatio ista Patris duritiam populi Isrel significat, pro eo quod ex se natum Christum esse cognoscunt, et adorare contemnunt. Iacob mittit Ioseph filium suum, ut de fratribus sollicitudinem gereret: Deus Pater misit Filium suum unigenitum, ut genus humanum peccatis languidum uisitaret. Mittitur ab illo utique Patre, de quo scriptum est: Misit Deus Filium suum in similitudinem carnis peccati, ut uideret si recte esset erga oues; et Christus in Euangelio, Non ueni nisi ad oues perditas domus Isrel Inuenit ergo Ioseph fratres suos in Dothaim, quod interpretatur delectio: uere in grandi defectione erant qui de parricido cogitabant. Cumque uidissent Ioseph fratres sui procul, occidere eum cogitabant; et Iudei uidentes uerum Ioseph, Dominum Iesum Christum,  ut eum crucifigerent, uno omnes consilio statuerunt dicentes: Crucifige eum . Fera pessima deuorauit eum, id est, Iudas atque Iudaica bestia interfecit eum. De qua Dominus in Euangelio dicit: Ecce mitto uos in medio luporum. Nudauerunt Ioseph fratris sui tunica polymita et talari, et Iudei Christum per mortem crucis exspoliauerunt tunicam corporalem. Polymitam autem, id est, decoratam omnium uirtutum diuersitate. Resparserunt autem tunicam hedi sanguine, quia falsis eum testimoniis accusantes, in inuidiam deduxere peccati omnium peccata dimittentem. Mittitur dehinc in cisternam, id est in lacum; et Christus exspoliatus carne humana, descendit in infernum. De cisterna quoque leuatus ille Ismelitis, id est gentibus, uenditur: et Christus posteaquam de inferno egreditur, ab omnibus gentibus fidei commercio comparatur. Ille per Iude consilium triginta argenteis distrahitur, et hic Christus per consilium Iude Scarioth eodem numero uenundatur.  Dehinc Iacob posteritatis sue deplorans dispendia, quasi pater filium lugebat amissum, quasi propheta flebat intentum Iudeorum. Denique scidit uestimentum suum, quod in passione Domini legimus factum a principe sacerdotum. Sed et uelum templi scissum est, ut prophetaret nudatum suum populum, et diuisum ostenderet regnum. Igitur Ioseph descendit in Aegyptum, et Christus in mundum. Emitque eum eunuchus, id est, castus in disciplinis euangelicis populus. Erat autem Ioseph pulchra facie: ita et de Christo Dauid ait, Speciosus forma pre filiis hominum: diffusa est gratia in labiis tuis. Sed mulier, inquit, in eum oculos iniecit, ut adulterium cum illa perpetraret. Ista mulier figura erat Synagoge, que sepe, sicut scriptum est, mechata est post deos alienos. Similiter uoluit et Christum in adulterii sui scelere tenere, ut negaret se esse Deum, et Phariseorum magis et Scribarum quam Legis precepta seruaret, que illi uelut maritus erat. Christus autem non acquiescens illicite doctrine, ab adulterine  Synagoge manu ueste corporis apprehensus, carne se exuit mortali, et liber mortis in celum ascendit. Calumniata est meretrix, ubi eum tenere non potuit, dicens, eo quod templum Domini blasphemaret, et Legis diceretur esse transgressor. Et illum non carcer terruit, non inferna tenuerunt, cum etiam ubi uelut puniendus descenderat, inde alios liberauit. Denique inuenit Ioseph duos eunuchos, de domo regis in carcere uinctos, duorum populorum credentium uel incredulorum figuram significantes, qui conclusi sub peccato Ade transgressione obnoxii tenebantur: qui ideo eunuchi dicuntur, quia castam acceperant regulam discipline. Eloquia, inquit, Domini casta. Denique post trinam lucem Domino ab inferis resurgente, et legis obscura, ut Ioseph somnia reuelante, solutus est a peccatis credentium populus, et inferni carcere liberatus. Redditur in ministerio diuine legis, incredulus autem et impius populus Iudeorum, quia in conuersionis ligno non credidit, transgressionis  ligno suspenditur, ut illi alteri contigit eunucho, qui Iudeorum imaginem indicauit. Preterea narrat Pharao, somnium interpretatur Ioseph. Sed quid significant septem anni, qui in septem spicis plenis, seu qui in septem uaccis pinguibus ostendebantur, nisi septem carismatum spiritalium dona, quibus ubertas fidei larga pietate redundat. At contra septem steriles et ieiunii, fame ueritatis et iustitie nouissimis temporibus significabant. Congregauit autem Ioseph per septem annos omnem abundantiam frugum, id est, frumenta fidei sanctorum horreis condens, per illa scilicet carismata septem quasi per septem annos; ut cum septem anni inopie ceperint, id est, cum iniquitas occurrerit septem capitalium criminum sub Antichristo, quando famis fidei fuerit et salutis, tunc sancti pariter ac fideles habeant copiosam iustitie frugem, ne fides eorum inopie sermonis tenuitate deficiat. Inde Ioseph qui typum induerat Christi, currum merum, et preco  preconauit ante eum, et constituit illum Pharao super uniuersam terram Aegypti; et Dominus noster postquam est distractus a Iuda, ut Ioseph a fratribus, et de inferorum carcere surrexit, ascendit currum regni celestis, de quo dictum est: Currus Dei decem millium, et accepit potestatem a Patre predicandi et iudicandi, sicut Paulus apostolus ait: Et dedit ei nomen, quod est super omne nomen, ut in nomine Iesu omne genuflectatur, celestium, terrestrium et infernorum . Accepit quoque et annulum, pontificatum scilicet fidei, quo credentium anime salutis signo signantur, frontibusque et cordibus nostris per signum crucis figura eterni regis exprimitur. Induiturque stola byssina, id est, carnem sanctam bysso splendidiorem, et stolam immortalitatis. Accepit quoque torquem auream, id est intellectum bonum. Preco ante eum precedit, id est, Ioannes Baptista, qui iter eius precedens preconauit dicens: Parate uiam Domino . Habebit et  alium preconem, tubam angeli, quia ipse dixit: ueniet in tuba angeli. uocatur quippe Ioseph lingua Aegyptiaca Saluator mundi. Quid manifestius de Christo. Quando sub figura Ioseph Saluator ostenditur, non tantum unius terre Aegypti, sed etiam totius mundi. Triginta annorum Ioseph, quando in conspectu regis Pharaonis stetit: totidemque annis fuisse legitur Christus, quando sub typo Pharaonis in conspectu regis apparuit reuelatus. Accepit ergo ex gentibus uxorem, id est, Ecclesiam, ex qua genuit duos filios, id est duos populos, ex Iudeis et gentibus congregatos. Igitur post ubertatis annos in uniuerso orbi fames preualuit merito, quia non erat qui faceret bonitatem. Post hec Ioseph penuria frumenti saluat Aegyptum: et Christus fame Dei uerbi liberat mundum. Aperuit enim horrea sua Christus in omni orbe terrarum, et erogatione frumenti sui omnia subiugauit. Nisi enim Ioseph fratres uendidissent, defecerat Aegyptus; nisi Christum Iudei crucifixissent, perierat mundus. Ioseph interpretatur  augmentatio, siue ampliatio. Sed in illo Ioseph ampliationem non habuit, nisi sola Aegyptus: in nostro uero Ioseph augmentum habere meruit uniuersus mundus. Ille erogauit triticum, noster erogauit Dei uerbum. In omnem enim terram exiuit sonus eorum . Dicit Iacob filiis suis, Est fructus in Aegypto? Dicit et Deus Pater: Ex Aegypto uocaui Filium meum. Descendunt igitur decem perfectiores, id est Iudei, quasi Decalogi legis in numero constituti, quos ipse cognoscens, non est agnitus ab eis: cognoscuntur et Hebrei a Christo, ipsi autem non agnoscunt eum. Dederunt quidem illi pecuniam, sed Ioseph, id est Christus, triticum dedit, et argentum reddidit: quia non pecunia emitur Christus, sed gratia. uidit Ioseph Beniamin paruulum fratrem suum: mystice quoque uidit iehsu Paulum, quando lux circumfulsit eum. Paruulus dicitur, quia nondum in carne maturam fidei etatem gerebat. Unde etiam et adolescens legitur, quando lapidantium  Stephanum uestimenta seruabat. Fleuit Ioseph: et cecitatem Pauli flet Christus. Lauat iterum faciem suam, ut lumen ei amissum restituat: lauat faciem suam Christus, ubi baptizatus est Paulus, per quem Dominus iehsu a plurimis uideretur. Dehinc scyphus argenteus solo sacculo iunioris inseritur. Sed quid uult sibi quod inuentus est in sacca Beniamin scyphus Ioseph, nisi quia in corpore Pauli iam doctrine celestis prefulgebat eloquium, dum esset eruditus in Lege, sed quia subiectus non erat. Infra saccum erat scyphus doctrine intra Legem, lucerna inter modium. Missus tamen Ananias manum posuit, marsupium soluit: marsupio soluto argentum resplenduit, et decidentibus squamis uelut quibusdam saccingulis: soluto sacco, id est, deposito Legis uelamine, adeptus est gratiam libertatis, et reuelata facie, sermonem Euangelii predicat. Dati sunt ei triginta argentei, cum quinque stolis optimis: triginta argenteos a Christo accipit quicunque predicat Trinitatem,  siue Christi crucem. Ideoque Paulus ait: Neque enim iudicaui scire me aliquid inter uos, nisi Iesum Christum, et hunc crucifixum . Quinque enim stolas accepit, id est, sapientie, omniumque sensuum multiplices disciplinas. Precellit igitur Paulus, eius exuberat portio meritorum; sed tamen habent et fratres, id est alii predicatores, gratiam suam, binas stolas, id est, ut confiteantur Christum et Deum esse hominem, iuxta quod in Prouerbiis legitur: Omnes domestici eius uestiti duplicibus, id est, mystica, uel morali intelligentia. Mittuntur et patri munera, filius honorat patrem: Christus populum suum promissis inuitat muneribus. Portant hec munera asini, illi gentiles inutiles ac laboriosi, nunc autem utiles portant in typo Christi munera. Portant in Euangelio munerum largitorem. Dimisit Ioseph fratres suos, qui nuntiauerunt patri dicentes: Ioseph uiuit, et ipse dominus est in omni terra Aegypti. Expauit autem Iacob, id est, plebs incredula, sed postquam gesta Christi agnoscit, reuiuiscit  spiritus eius; et qui mortuus uidebatur fide, resurrectionis Christi uiuificatur. uocatur ergo a filiis suis, id est a Petro, Paulo et Ioanne: populus Iudeorum inuitatur ad gratiam. Occurrit illis Iudas, quod interpretatum est confessio: quia iam precedit confessio, quos ante perfidia possidebat, et sic Ioseph uerus Christus occurrit. Quis enim etate iam suscipiat ultimis temporibus populum Iudeorum? Non secundum illius merita, sed secundum electionem sue gratie, et imponit manum super oculos eius, et cecitatem aufert: cuius distulit cecitatem, ut postremus crederet, qui ante non putauit esse credendus. Unde et Apostolus ait: Quia cecitas ex parte in Isrel facta est, donec plenitudo gentium intraret, et sic omnis Isrel saluus fieret .

Hieronymus.---Omnes ergo anime, que ingresse sunt cum Iacob in Aegyptum, et que exierunt de femoribus eius absque mulieribus filiorum Iacob, omnes anime sexaginta sex. Filii autem Ioseph, qui nati sunt  ei in Aegypto, anime nouem. Omnes enim anime que ingresse sunt cum Iacob in Aegyptum, septuaginta quinque. Quod excepto Ioseph et filiis eius sexaginta sex anime, que egresse sunt de femoribus Iacob, introierunt in Aegyptum, nulla dubitatio est. Ita enim et paulatim per singulos supputatus numerus approbat, et in Hebreis uoluminibus inuenitur. Hoc autem quod in Septuaginta legimus: Filii autem Ioseph qui nati sunt ei in Aegypto, anime nouem, sciamus in Hebreo pro nouem esse duas. Ephraim quippe et Manasse antequam Iacob intraret in Aegyptum, et famis tempus ingrueret, nati sunt de Aseneth filia Putipharis in Aegypto. Sed et illud quod supra legimus: Facti sunt autem filii Manasse, quos genuit ei concubina Syra Machir; et Machir genuit Galaad. Filii autem Ephraim fratris Manasse Suthalaam, et Thaam. Filii uero Suthalaam, Edem, additum est: si quidem id quod postea legimus, quasi per anticipationem factum esse describitur. Neque enim illo tempore  quo ingressus est Iacob in Aegyptum, eius etatis erant Ephraim et Manasse, ut filios generare potuerint. Ex quo manifestum est omnes animas que ingresse sunt Aegyptum, de femoribus Iacob fuisse LXX, dum LXuI postea sint ingresse, et pepererunt in Aegypto animas tres, Ioseph uidelicet cum filiis suis, septuagesimus autem ipse fuerit Iacob. Hanc rem ne uideamur aduersus Scripture auctoritatem loqui, etiam LXX Interpretes in Deuteronomio transtulerunt, quod in LXX animabus ingressus est Aegyptum. Si quis igitur nostre sententie suffragatur, Scripturam intra se contrariam faciet. Ipsi enim LXX Interpretes, quia hic LXXu animas, per , cum Ioseph et posteris eius Aegyptum ingressas esse dixerunt: in Deuteronomio LXX tantum introisse memorantur. Quod si e contra illud nobis opponitur; quomodo in Actis apostolorum in contentione Stephani dicatur ad populum septuaginta quinque animas ingressas esse Aegyptum, facilis excusatio est.  Non enim debuit sanctus Lucas, qui ipsius scriptor historie, in gentes Actuum apostolorum uolumen emittens, contrarium aliquid scribere aduersum eam Scripturam que iam fuerat gentibus diuulgata, et utique maioris opinionis illo duntaxat tempore Septuaginta interpretum habebatur auctoritas, quam Lucas, qui ignotus et uilis et non magne fidei in nationibus ducebatur. Hoc autem generaliter obseruandum quod ubicunque sancti apostoli aut apostolici uiri loquuntur ad populos, his plerumque testimoniis abutuntur, que iam fuerant gentibus diuulgata, licet plerique tradant Lucam euangelistam ut proselytum Hebreas litteras ignorasse. Sequitur:

Iudam uero misit ante se ad Ioseph, in terram Ramesse. In Hebreo nec urbem habet heroum, nec terram Ramesse, sed tantummodo Gosen. Nonnulli Iudeorum asserunt Gosen nunc Thebaidam uocari, et id quod postea sequitur: Dedit eis ut possiderent terram Aegypti, Ramesse, pagum. Arsenotien sic olim autumant uocatum. Sequitur: Et dixit ei, Iura mihi,  et iurauit ei, et adorauit contra summitatem uirge eius. Et in hoc loco quidam frustra simulant adorasse Iacob summitatem sceptri Ioseph, quod uidelicet honorans filium potestatem eius adorauerit, cum in Hebreo multo aliter legatur. Et adorauit, inquit, Isrel ad caput lectuli: quod scilicet postquam iurauerit, et filius securus de petitione quam rogauerat adorare Deum contra caput lectuli sui. Sanctus quippe et Deo deditus uir, oppressus senectute, sic habebat lectulum positum, ut ipse iacentis habitus absque difficultate ulla adorationem esset paratus. Et nuntiatum est Ioseph, Ecce pater tuus egrotat; et tulit duos filios suos secum, Manasse et Ephraim. Ex hoc illud quod supradictum est demonstratur quia Ioseph ad id locorum duos tantum filios habuerit, Ephraim et Manassen. Si enim post multos annos moriente Iacob patre suo, duos tantum filios ducit ad benedictionem, utique ullo tempore cum filii eius generare nequiuerant, paruuli atque lactantes in ingressu  patris et fratrum, nepotes ex eis habere non potuit.

Et confortatus Isrel, sedit super lectum suum. Causam cur Septuaginta Interpretes idem uerbum aliter atque aliter ediderunt nescio. Hoc unum audacter dico quod ipsum uerbum Mitta, quod hic in lectulum transtulerunt, supra ubi diximus adorasse Iacob uirgam potius quam lectulum, nominarunt. Sequitur: Et nunc esse duo filii, qui nati sunt tibi in terra Aegypti, antequam uenirem ad te in Aegyptum, mei sunt, Ephraim et Manasse, quasi Ruben et Simeon erunt mihi. Quos autem genueris post hec, tui erunt: in nomina fratrum suorum uocabuntur. Si quis ambigebat quod septuaginta anime introissent Aegyptum filiorum Isrel, et quod Ioseph eo tempore quo ingressus est Iacob, non nouem, sed duos tantum filios habuerit, presenti capitulo confirmatur. Si quidem ipse Iacob loquitur, duos eum filios habuisse, non nouem. Quod autem dicit Ephraim et Manasse, sicut  Simeon et Ruben erunt mihi, illud significat: Sicut Ruben et Simeon due tribus erunt, et suis uocabulis appellabuntur, sic Ephraim et Manasse due tribus erunt, duosque populos procreabunt, et sic hereditabunt repromissionis terram, sicut et filii mei. Reliquos autem, ait, filios, quos post mortem meam genueris, ostendens necdum illo tempore procreatos, tui erunt. In nomine fratrum suorum uocabuntur in hereditatem suam. Non, inquit, accipient separatim terram, nec funiculos habebunt proprios, ut reliqui tribus, sed in tribubus Ephraim et Manasse quasi appendices populi commiscebuntur. Sequitur: Dixitque Iacob ad Ioseph: Ego dedi tibi Sichimam precipuam, super fratres tuos, plus quam fratribus tuis: quam accepi de manibus Amorrheorum in gladio meo et sagitta. Sichimam, iuxta Grecam et Latinam consuetudinem declinata est, alioquin Hebraice Sichem dicitur, ut Ioannes Euangelista testatur. Licet uitiose ut Sichar legatur, error inoleuit, et est nunc Neapolis,  urbs Samaritanorum. Quia igitur Sichem lingua Hebrea transfertur in humerum, pulchre allusit ad nomen, dicens: Et ego dabo tibi humerum unum; pro precipuo enim, id est, , unum scribitur in Hebreo. Quod autem dicit, se eam in arcu et in gladio possedisse, arcum hic et gladium iustitiam uocat, per quam meruit peregrinus et aduena interfecto Sichem et Emor de periculo liberari. Timuit enim, ut supra legimus, ne uicina oppida atque castella ob euersionem federate urbis aduersum me consurgerent. Et Dominus non dedit eis ut nocerent eis; uel certe sic intelligendum, Dabo tibi Sichimam, quam enim in fortitudine mea, hoc est, in pecunia, quam multo labore et sudore quesiui. Quod autem ait, Super fratres suos, ostendit absque morte dedisse se eam tribui Ioseph, et mausoleum ibi usque hodie cernitur.

Recapitulatio.---Tradidit ergo Ioseph patri et fratribus suis optimam terram Gosen, prebens eis cibaria,  quia fames oppresserat terram: sic et Dominus eligens optimam terram parentibus, id est patriarchis et prophetis, ex quibus Christus secundum carnem, siue omnibus sanctis, de quibus in Euangelio dicit: Hi sunt fratres mei, qui faciunt uoluntatem Patris mei . His igitur dat terram, scilicet repromissionis regni Dei, de qua dicit Propheta: Credo uidere bona Domini in terra uiuentium .

Iterum recapitulatio.---De hinc Ioseph festinans accipere benedictionem patris, duos filios suos obtulit, Manassen et Ephraim; in quibus sicut factum est in Esau et Iacob, dicente Domino, Maior seruiet minori, ita et in istis duobus filiis Ioseph. Nam maior Manasses qui interpretatur obliuio, typum gessit populi Iudeorum, qui oblitus est Dominum suum qui fecit eum. Minor autem Christianorum qui fecunditatem sonat: quod est proprium populi iunioris, qui corpus est Christi, qui fecundatus est in latitudinem mundi: hos quidem cum benedicere uellet Iacob, posuit  Iacob Ephraim ad sinistram, Manassen autem ad dexteram illius constituit; at ille cancellatis manibus, crucis mysterium prefigurans, translata in minore dextram, maiori sinistram, figuraliter superposuit: sicque crucis similitudo super capita eorum denotata Iudeis scandalum, Christianis futuram gloriam presignauit, senioremque per crucis mysterium, sinistrum factum de dextro, et iuniorem dextrum de sinistro, quia Iudeis in nostra deserta labentibus nos illorum gloriam adepti sumus. Talique sacramento maiori populo Iudeorum prepositus est minor populus gentium. Unde et idem patriarcha ait, Hic quidem erit in populum, sed frater eius minor maior illo erit.



De Benedictionibus Iacob super filios.

Heronymus.---uocauit itaque Iacob duodecim filios suos, et benedicens illis, ait: Ruben primogenitus meus, tu fortitudo mea, et principium filiorum meorum, durus  ad ferendum, et durus procacitate et iniuria, sicut aqua non ebullias. Ascendisti enim super lectum patris tui, tunc uiolasti stratum cum ascendisti. In Hebreo ita scriptum est: Ruben primogenitus meus, fortitudo mea, et capitulum in liberis meis, maior ad portandum roborem: effusus es quasi aqua, ne adiicias. Ascendisti enim cubile patris tui, et contaminasti stratum in ascensu. Est autem sensus hic: Tu es primogenitus meus, maior in liberis, et sedebas iuxta ordinem natiuitatis tue; et hereditatem, que primogenitis iure debebatur, sacerdotium accipere et regnum. Hoc quippe in portando onere, et preualido robore demonstratur; uerum quia peccasti, et quasi aqua que uasculo non tenetur, uoluptatis effusus es impetu, idcirco precipio tibi ut ultra non pecces, sisque in fratrum numero penas peccati lugens, quod primogeniti ordinem perdidisti.

Item Repetitio.---uocauit Iacob filios suos ut benediceret eos. Mystice ordine loquens, uere tanquam  futurorum prescius. Dixitque eis que nouissimis temporibus futura erant, incipiens ita: Ruben primogenitus meus. Secundum mysticam intelligentiam, Ruben prioris populi uidetur ostendisse personam. Cui etiam Dominus per prophetam dicit: Isrel primogenitus meus. Etenim iuxta quod primogenitis debebatur, ipsius erat accipere sacerdotium atque regnum, additur: Tu uirtus mea, utique quia ex ipso populo fundamentum fidei; ex ipso uirtus, que est Christus, aduenit. Quomodo autem ipse est principium dolorum, nisi dum Patri Deo semper irrogaret iniuriam, dum conuertit ad eum dorsum, et non faciem. Iste prior in donis, quia primis ipsis data sunt eloquia Dei. Primis ipsis legislatio et testamentum siue promissio. Iste maior in imperio, utique pro magnitudine uirium, quia copiosius ceteris in hoc seculo populus idem regnauit. Effusus est autem sicut aqua peccando in Christo, quasi aqua que uasculo non tenetur, uoluptatis effusus est impetu. Et  idcirco addidit, Ultra non crescas, quia populus ipse postquam in uniuerso orbe dispersus est, ualde immunitus atque abbreuiatus est. Sed quare talia meruit, ita subiecit: Quia ascendisti cubile patris tui, non sicut Iudei intelligunt hoc, proinde dictum esse, eo quod cum Balac concubina patris sui concubuerat. Prophetia enim futura prenuntiabat, non que fuerant gesta ipso patriarcha dicente: Annuntiem uobis que uentura sunt nouissimis diebus: et ideo in preterito non est referendum, quod ille futurum predixit. Predicabat enim Domini passionem, et primogenite plebis audaciam. Qui ascendit cubile Dei Patris sui, et maculauit stratum eius, quando corpus Dominicum, in quo plenitudo diuinitatis requiescebat, raptum in cruce suspendit, et ferro commaculauit.

Item Hieronymus.---Simeon et Leui fratres consummauerunt iniquitatem adinuentionis sue, in consilium eorum non ueniat anima mea, et in congregatione eorum ne emuletur cor meum: quia in furore suo interfecerunt homines, et in desiderio suo subneruauerunt taurum.  Necessitate compellimur iuxta propositum operis longius ea repetere que ab Hebrea ueritate discordant. Legitur enim ibi: Simeon et Leui fratres, uasa iniquitatis Amorrheorum, in arcanum eorum non intret anima mea, et in conuentu ipsorum non desoletur gloria mea, quia in furore suo interfecerunt uirum, et in libidine sua suffoderunt murum. Significat autem non sui fuisse consilii quod Sichem et Emor federatos uiros interfecerunt, contraque eius pacis et amicitiarum sanguinem fuderunt innocentem, et quasi quodam furore sic crudelitate raptati muros hospite urbis euerterent. Unde sequitur, et dicit: Maledictus furor eorum, quia procax; et ira eorum, quia dura; diuidam eos in Iacob, et dispergam eos in Isrel. Leui enim hereditatem propriam non accepit, sed in omnibus sceptris paucas urbes ad inhabitandum habuit. De Simeon uero in libro Iesu scriptum est quod et ipse proprium funiculum non fuerit consecutus, sed de tribu Iuda quiddam acceperit. In  Paralipomenon manifestius scribitur quod cum multiplicatus fuisset, et non habet possessionis locum, exiret in desertum. Quidam prophetice interfectos homines apostolos, et subneruatum taurum a Phariseis Christum interpretantur.

Recapitulatio.---Conuersusque Iacob ad Simonem et Leui dixit: Simeon et Leui fratres, uasa iniquitatis bellantia. Per Simeonem et Leui, scribe et sacerdotes Iudaici populi intelliguntur. De Simeone enim scribe erant Iudeorum, de tribu uero Leui principes sacerdotum: de quibus scriptum est, Quia consilium fecerunt, ut Iesum morti traderent . De quo consilio iste patriarcha, qui iam mente Deum uidebat, dicit: In consilio eorum non ueniat anima mea, et reliqua . Horrebat namque iam illo tempore sanctus ista patriarcha uidere tantorum scelerum, que in nouissimis temporibus facturi erant Iudei. Sequitur: Quia in furore suo occiderunt uirum , id est, Christum, iuxta quod scriptum est  ue anime ipsorum, quia cogitatio ipsorum consilium malum aduersus se dicentes: Alligemus iustum, quia inutilis est nobis . Et in dolore suo suffoderunt murum , quando lancea confoderunt illum spiritalem et fortissimum propugnaculum, quod custodit Isrel. Maledictus furor eorum, quia pertinax utique ad tantum scelus perpetrandum, quando, furore accensi et ira, obtulerunt Christum Pontio Pilato presidi dicentes: Crucifige, Crucifige , et: Si hunc dimittis, non es amicus Cesaris . Et indignatio eorum quia dura, dum Barrabam latronem peterent, et principem uite crucifigendum postularent. Diuidam eos in Iacob, et dispergam eos in Isrel . Hic duo nominantur, diuisio et dispersio. Idcirco, quia nonnulli ex ipsis Deo crediderunt, quidam in infidelitate permanserunt. Diuisi enim dicuntur hi qui ab eis separantur, et ueniunt ad fidem. Dispersi autem hi quorum patria temploque subuerso, per orbem terre incredulum genus spargitur.

 Hieronymus.---Iuda, te laudant fratres tui . Quia Iuda confessio, siue laus interpretatur, consequenter scribitur: Iuda, tibi confitebuntur fratres tui, uel te laudabunt fratres tui. Adorabunt te filii patris tui. Catulus leonis Iuda, ex germine, fili mi, ascendisti; procumbens ut leo, et quasi catulus leonis, quis suscitauit eum?  Licet de Christo grande mysterium sit, tamen iuxta litteram per Dauid stirpem generentur, et quod adorent eum omnes tribus. Non enim ait: Filii matris tue, sed filii patris tui. Et quod sequitur: Ex germine, fili mi, in Hebreo habet: De captiuitate, fili mi, ascendisti, ut ostenderet eum captiuos populos esse ducturum. Et iuxta intelligentiam sacratiorem, ascendisse in altum, captiuitatem duxisse captiuam , siue, quod melius puto, captiuitas passionem, ascensus resurrectionem significat. Alligans ad uitem pullum suum, et funiculum pullo asine, in Hebreo ita habet: Alligans ad uitem pullum suum, et in Sorek, fili mi, asinam  suam ; quod uidelicet pullum asine, cui supersedit iehsu, hoc est, gentilium populum, uinee apostolorum, quia ex Iudeis sunt, copulauerit, et ad Sorek, id est, electam uitem alligauerit asinam, cui supersedit Ecclesia ex nationibus congregata. Quod autem dicit: Fili mi, apostrophen ad ipsum Iuda facit, quod Christus hec sit uniuersa facturus. Sed et hoc sciendum, quod ubi nos legimus: Alligans ad uitem pullum suum, pro pullo in Hebreo possit legi, urbem tuam, iuxta eumdem sensum aliis uerbis Ecclesia demonstrata. De qua alibi scriptum: Non potest ciuitas abscondi supra montem posita , et fluminis impetus letificat ciuitatem Dei .

Recapitulatio.---Iuda, te laudabunt fratres tui . Per hunc enim Iudam uerus confessor exprimitur Christus, qui ex eius tribu secundum carnem est genitus. Ipsum laudant fratres sui, apostoli, scilicet, et omnes coheredes eius, qui per  adoptionem filii Dei patris effecti sunt, et Christi fratres per gratiam, quorum ipse est Dominus per naturam. Manus tue in ceruicibus inimicorum tuorum . Iisdem enim manibus atque eodem crucis tropeo et suos texit, et inimicos et aduersarias potestates curauit. Iuxta quod et Pater promittit ei dicens: Sede ad dexteram meam, donec ponam inimicos tuos scabellum pedum tuorum . Adorabunt te filii patris tui , quoniam multi filii Iacob adorant eum et per electionem gratie salui facti sunt. Catulus leonis Iuda , quoniam nascendo paruulus factus est, sicut scriptum est: Paruulus natus est nobis . Ad predam, fili mi, ascendisti , id est, ascendens in crucem captiuos populos redemisti. Et quos ille contrarius leo inuaserat, tu moriens eripuisti. Denique rediens ab inferis ascendisti in altum, captiuum duxisti captiuitatem , requiescens accubuisti ut leo . Manifestissime in passione Christus recubuit  quando, inclinato capite, tradidit spiritum , siue quando in sepulcro securus uelut quodam corporis somno quieuit. Sed quare ut leo, et uelut catulus leonis? In somno enim suo leo fuit, quia non necessitate, sed potestate hoc ipsum impleuit, iuxta quod et ipse dixerat: Potestatem habeo ponendi animam meam, et nemo eam tollit a me, sed ego eam pono . Quod uero addidit, Et ut catulus leonis , inde enim mortuus, unde et natus. Physici autem de catulo leonis scribunt, quod cum natus fuerit, tribus diebus et noctibus dormit. Tunc deinde patris fremitu uel rugitu ueluti tremefactus cubilis loco suscitare dicitur catulum dormientem. Quod ualde conuenienter de passionis morte aptatur in Christo, qui tribus diebus et tribus noctibus in cubili sepulcri iacens, somnum mortis impleuit. Bene ergo Christus ut leo requieuit, qui non solum mortis acerbitatem, sed etiam ipsum mortis imperium uicit. Bene idem iterum et catulus leonis, quia die tertia resurrexit: unde et sic adiungitur  de resurrectione eius: Quis suscitabit eum?  Hoc est, quia nullus hominum, nisi ipse, iuxta quod idem de corpore suo dixit: Soluite templum hoc, et in triduo suscitabo illud . Sequitur:

Non deficiet princeps de Iuda, nec dux de femore eius, donec ueniat qui mittendus est, et ipse erit exspectatio gentium .

Hic locus manifestissime ad Iudam refertur. Tandiu enim fuit ex semine eius apud Iudeos intemerata successio regni, donec Christus ad redemptionem mundi ex uirgine nasceretur. Probant hoc historie Iudeorum, quibus ostenditur primum alienigenam regem in gente Iudeorum fuisse Herodem, quo tempore Christus natus est. Quod si putant Iudei non uenisse Christum, ergo de tribu Iuda non usque hodie Iudeorum permanet regnum. Itaque non defuit rex de populo Iuda, donec ueniret cui repositum est. Sed quia non solum Iudeis profuit,  qui mittendus erat, ideo sequitur: Et ipse erit exspectatio gentium. Alligans ad uineam pullum suum . Pullos suos ex gentibus populus, cui adhuc nunquam fuerat legis onus impositum. Hunc copulauit ad uineam apostolorum, quia ex Iudeis sunt. Nam uinea Domini Sabaoth domus Isrel est , et ad uitem, o fili mi, alligat asinam suam . Ipse dixit: Ego sum uitis uera . Ad hanc ergo uitem alligat asinam suam, cui supersedet Ecclesia, ex nationibus congregata. Hanc itaque ad uitem corporis sui alligauit uinculo caritatis, et discipline euangelice astringit nexibus, ut de imitatione illius uiuens efficiatur heres Dei, et coheres Christi . Alii namque Synagogam hanc asinam intelligi uolunt, tardigradam scilicet et graui pondere Legis oppressam. Lauabit in uino stolam suam , siue carnem suam in sanguine passionis, siue sanctam Ecclesiam in illo uino qui pro multis effundetur in remissionem peccatorum , et in sanguine  uue pallium suum . Pallium gentes sunt, quas corpori suo coniunxit, sicut scriptum est: uiuo ego dixit Dominus, nisi hos omnes induam sicut uestimentum . Nos quippe Christus in sanguine uue mundauit, quando sicut botrus in ligno crucis pependit. Tunc enim ex latere eius sanguis et aqua profluit ; sed aqua nos abluit, sanguis redemit. Pulchriores oculi eius uino . Oculi Christi apostoli sunt, et euangeliste, qui lumen scientie uniuerso corpori Ecclesie prestant. Hi pulchriores uino probantur, quia eorum doctrina austeritatem uini ueteris exsuperat, id est, prisce legis traditionem euangelica precepta longe clariora sunt, quam ueteris testamenti mandata. Et dentes lacte candidiores . Dentes predicatores sunt sancti, qui precidunt ab erroribus homines, et eos quasi comedendo in Christi corpore transferunt. Nomine autem lactis doctrina Legis significatur, que carnalem populum tanquam paruulos poculo lactis  alebat. Cuius quidem canditores effecti sunt doctores Ecclesie, qui fortem et ualidum uerbi cibum mandunt atque distribuunt. De quibus dicit Apostolus in Epistola ad Hebreos: Perfectorum est autem solidus cibus . Et bene candidiores lacte dentes eius dicit. Omnes enim qui perfecti sunt, et qui Scripturarum cibos explanantes subtilem et minutum intellectum qui spiritalis dicitur, Ecclesie corpori subministrant, candidi debent esse et puri, atque ab omni macula liberi.

Hieronymus.---Issachar bonum desiderauit, requiescens inter medios cleros et uidens requiem, quia bona est; et terram, quia pinguis. Supposuit humerum suum ad laborandum, et factus est uir agricola . In Hebreo ita scriptum est: Issachar asinus osseus recumbens inter terminos, et uidens requiem, quia bona est; et terram, quia pulchra. Inclinauit humerum suum ad portandum, et factus est in tributum seruiens. Quia supra Zabulon dixerat, quod maris magni littora esset possessurus, Sidonem quoque et reliquas  Phenicis urbes contingeret, nunc ad mediterraneam prouinciam redit, et Issachar, qui iuxta Nephthalim pulcherrimam in Galilea regione possessurus est, benedictione sua habitatorem facit. Asinum autem osseum uocat, et humerum ad portandum, quia in labore terre, et uehendis ad mare, que in suis finibus nascebantur, plurimum laboret, regibus quoque tributa comportans. Aiunt Hebrei per metaphoram significari quod, Scripturas sanctas die ac nocte meditans, studium suum dederit ad laborandum, et idcirco ei omnes tribus seruiant, quasi magistro dona portantes.

Recapitulatio.---Issachar asinus fortis . Issachar, quod interpretatur merces, refertur ad populum gentium, quem Dominus sanguinis sui pretio est mercatus. Hic Issachar asinus fortis scribitur, quia prius gentilis populus quasi brutum animal et luxuriosum erat, nullaque ratione subsistens; nunc uero  fortis est, Redemporis dominio colla subiiciens et iugum discipline Dominice et euangelice preferens. Hic accubans inter terminos uidit requiem, quod esset bona; et terram, quod optima. Inter terminos namque accubare, est prestolato mundi fine requiescere, nichilque de his qua nunc uersantur in medio querere, sed ultima desiderare. Et fortis asinus requiem uidit, et terram optimam, cum simplex gentilitas, idcirco se ad robur boni operis erigit, quia ad eterne uite patriam tendit. Unde etiam ponit humerum suum ad portandum, quia dum ad promissam requiem peruenire desiderat, cuncta mandatorum onera libenter portat. Unde et factus est tributi seruiens, hoc est, Regi et Christo suo fidei dona operumque bonorum munera offerens.

Hieronymus.---Dan iudicabit populum suum quasi unum ex sceptris Isrel. Fiat Dan coluber in uia, regulus in semita, mordens ungulas equi, et cadat accensor eius retrorsum. Salutare tuum exspectabo, Domine .

 Samson iudex Isrel de tribu Dan fuit. Hoc ergo dicit, nunc uidens in spiritu comam nutrire Samsonem Nazareum, tum, cesis hostibus triumphare, quod, in similitudinem colubri regulique obsidentis uias, nullum per terram Isrel transire permittat. Sed etiam si quis temerarius, uirtute sua quasi equi uelocitate confisus, eam uoluerit predonis more populari, effugere non ualebit. Totum autem per metaphoram serpentis et equitis loquitur. uidens ergo tam fortem Nazareum tuum, quod ipse propter meretricem mortuus est, et moriens nostros occidit inimicos, putaui, o Deus, ipsum esse Christum Filium tuum uerum, quia mortuus est, et non resurrexit, et rursum captus ductus est Isrel. Alius mihi Saluator mundi et mei generis prestolandus est, ut ueniat cui repositum est, et ipse erit exspectatio gentium 

Recapitulatio.---Dan iudicabit populum suum sicut  alia tribus Isrel. Fiat coluber Dan in uia, cerastes in semita, etc. .

Alii dicunt Antichristum per hec uerba predici, et de ista tribu futurum; alii de Iuda, a quo traditus est Christus. Hec scripta pronuntiant et equitem, atque dominum cum carne suscepta designare uolunt. Retrorsum autem cadere, ut in terram reuerteretur, de qua sumptus est; sed quia die tertia resurrexit, ideo ait: Salutare tuum exspectabo, Domine . Sicut et per Dauid dicit: Non derelinques animam meam in inferno . Hec quidem ita exponunt. Alii autem hanc prophetiam ad Antichristum transferunt, pro eo quod in hoc loco Dan et coluber asseritur, et mordens. Unde et non immerito, dum Isreliticus populus terras in castrorum partitione susceperat, primus Dan ad Aquilonem castra metatus est, illum scilicet significans qui in corde suo dixerat: Sedebo in monte testamenti in lateribus Aquilonis: ascendam altitudinem nubium, similis  ero Altissimo . De quo per prophetam dicitur: A Dan auditus est fremitus equorum eius , qui non solum coluber, sed etiam cerastes uocatur. Cerasta enim Grece cornua dicuntur, serpensque hic cornutus esse perhibetur, per quem recte aduentus Antichristi asseritur, quia contra uiam fidelium morsu pestifere predicationis armabitur, etiam cornibus potestatis. Quis autem nesciat semitam angustiorem esse quam uiam? Fit ergo coluber in uia , quia in presentis uite latitudinem eos ambulare prouocat, quibus quasi parcendo blanditur; sed in uia mordet, quia eos quibus libertatem tribuit, erroris sui ueneno consumit. Fit iterum cerastes in semita , quia quos fideles reperit, et sese ad precepti celestis angusta itinera constringentes, non solum nequitia callide persuasionis impetit, sed etiam terrore potestatis premit, et in persecutionis angore post beneficia ficte dulcedinis exercet cornua potestatis. Quo in loco  equus hunc mundum insinuat, qui per elationem suam in cursu labentium temporum spumat, et quia Antichristus extrema mundi apprehendere nititur. Cerastes iste equi ungulas mordere perhibetur, ungulam quippe equi mordere, est extrema seculi feriendo contingere, ut cadat ascensor eius retro. Ascensor equi est, quisquis extollitur indignationis mundi. Qui retro cadere dicitur, et non in faciem sicut Saulus cedidisse dicitur. In facie enim cadere, est in hac uita suas unumquemque culpas agnoscere, easque penitendo deflere. Retro uero, quod non uidetur, cadere, est ex hac uita repente decidere, et ad que supplicia ducatur ignorare. Et quia Iudea erroris sui laqueis capta pro Christo Antichristum exspectat. Bene autem Iacob eodem loco in electorum uocem conuersus est dicens: Salutare tuum exspectabo, Domine , id est, non sicut infideles Antichristum, sed eum qui in redemptionem nostram uenturus est, uerum credo fideliter Christum. Sequitur:

 Zabulon in littore maris habitabit, et in statione nauium . Zabulon interpretatur habitaculum fortitudinis, Ecclesiam significat fortissimam ad omnem tolerantiam passionis. Hec in littore maris, et in statione nauium, ut credentibus sit refugium, et periclitantibus demonstret fidei portum. Hec contra omnes turbines seculi immobili et inconcussa firmitate solidata exspectat naufragium Iudeorum et hereticorum procellas, que circumferuntur omni uento doctrina , quorum etsi tunditur fluctibus, tamen ipsa fluctibus non frangitur, nec ullis heresum tempestatibus cedit, nec ullo uento schismatum commota succumbit. Pertendit autem usque ad Sidonem, hoc est, usque ad gentes peruenit. Legitur etiam in Euangelio, inde assumptos esse aliquos apostolorum, et in ipsis locis Dominum sepe docuisse, sicut scriptum est: Terra Zabulon et terra Nephthalim uia maris trans Iordanem Galilee gentium  populus, qui sedebat in tenebris uidit lucem magnam .

Hieronymus.---Gad latrunculus latrocinabitur, et ipse latrocinabitur plantam . Iuxta Hebreorum interpretati sumus. Sed ubi nos latrunculum posuimus, ibi scriptum est Gedud, ut ad Gad nomen alluderet, qui significantius , id est, accinctus, siue expeditus exprimi potest. Totum autem illud est, quod autem Ruben, et dimidia tribu Manasse ad filios, quos trans Iordanem in possessionem dimiserat, post tredecim annos reuertens prelium aduersum eos gentium uicinarum grande repererit, et, uictis hostibus, fortiter dimicaret. Lege librum Iesu Naue et Paralipomenon. Non ignoro plura in benedictionibus patriarcharum esse mysteria, sed ad presens opusculum non pertinent.

Recapitulatio.---Gad accinctus preliabitur ante ipsum . Iste Gad accinctus personam Domini indicat, qui in primo aduentu humilitatis  sue ante aduentum Antichristi preliandus occurrit, accinctus gladio uerbi sui circa femur potentissime , quo inimicos diuisit, id est, filium a patre, filiam a matre, nurum a socru. Iuxta quod legitur in Euangelio: Non ueni mittere pacem, sed gladium ; quod autem ait: Ipse accingetur retrorsum , claritas Domini nostri in secundo aduentu eius ostenditur, quia cum uenerit Antichristus, ita occurret retrorsum, id est, post eius uestigia Christus celeri aduentu progrediens, ut interficiat eum gladio oris sui. Unde et bene idem Gad latrunculus interpretatur, eo quod posterior, id est, secus pedes, quasi latrunculus, rapido atque improuiso aduentu exsiliat contra aptam Antichristi oppugnationem. Hinc est quod euangelista proclamat dicens: Quia dies Domini, sicut fur, ita in nocte ueniet . Christus ergo et ante et retro preliari contra Antichristum scribitur. Ante eum, namque in occulto humilitatis demonstrat aperte et Moyses prophetiam patriarche huius specialiter  pertinere ad Christum; sic enim: Benedictus, inquit, in latitudine Gad, quasi leo requieuit, cepitque brachium et uerticem, et uidit principatum suum . Agnoscant itaque quis requieuerit sicut leo, nisi Christus in sepulcro suo; quis confregerit uerticem et brachia potentium, nisi Redemptor noster, qui humiliauit uirtutem et superbiam excelsorum; quis uidit principatum suum, nisi ille cui datus est principatus honorque et regnum. Sequitur:

Aser pinguis panis est, prebebit delicias regibus . Aser, cuius nomen significat delicias, idem Christus est, cuius altitudo diuitiarum sapientie et scientie , qui propter nos factus est pauper, cum esset diues ; cuius panis pinguis factus est, caro scilicet eius, que est sancta sanctorum, quam si quis manducauerit, non morietur in eternum . Iste etiam prebet delicias sapientie regibus, id est, qui sensus proprios bene  regunt, qui domini sunt uitiorum suorum, qui castigant corpora sua, et in seruitutem subiiciunt .

Hieronymus.---Nephthalim uirgultum resolutum dans in generatione pulchritudinem . In Hebreo ita scriptum est: Nephthali ager irriguus, dans eloquia pulchritudinis, significans quod aque calide in ipsa nascantur tribu, siue quod super lacum Genesareth et fluento Iordanis irrigua sit. Hebrei autem uolunt propter Tiberiadem, que legis uidebatur habere notitiam, agrum irriguum, et eloquia pulchritudinis prophetari. Porro ubi nos agrum irriguum, et LXX , id est, uirgultum resolutum posuerunt, in Hebreo legitur Aiala seluha, quod potest et ceruus transferri emissus, propter temporaneas fruges, uelocitatem terre uberioris ostendens. Sed melius si ad doctrinam Saluatoris cuncta referamus, quod ubi uel maxime docuerit, ut in Euangelio quoque scriptum est.

 Recapitulatio.---Nephthalim quod interpretatur dilatatio, apostolos et predicatores sanctos significat, quorum doctrina in latitudinem totius mundi diffusa est. Ex hac enim tribu fuerunt apostoli, qui sunt principes Ecclesiarum; et duces et principes Zabulon, et principes Nephthalim, qui sine dubio ad personam referuntur apostolorum, ipsi sunt filii excussorum , id est, prophetarum, qui in manus potentis Dei positi, et tanquam sagitte excusse peruenerunt usque ad fines terre . Unde et bene hic Nephthalim ceruus emissus scribitur, quia nimirum apostoli, siue predicatores ueloci saltu exsilientes, in morem ceruorum transcendunt, implicamenta, scilicet, mundi huius, sicque excelsa ac sublimia meditantes, dant eloquia pulchritudinis, id est, predicant cunctis gentibus doctrinam Domini Saluatoris.

Hieronymus.---Filius auctus Ioseph, filius auctus, super fontem filie, gradu composito incedentes super  murum. Et exacerbauerunt eum, et contenderunt, et irascebantur, aduersum eum habentes sagittas. Sedit in forti arcus eius, et disrupta sunt brachia manuum eius a manibus fortis Iacob; inde pascetur lapis Isrel a Deo patris tui, et reliqua .

Quia Septuaginta interpretes in plerisque dissentiunt, pro interpretatione reliquorum, ut in Hebreo habetur expressimus. Et est sensus capituli: O Ioseph, qui ideo sic uocaris, quia auxit te mihi Dominus, siue quia inter fratres tuos maior futurus es; fortissima siquidem tribus Ephraim, ut in Regnorum et in Paralipomenon libris legimus: »Oh! inquam, fili Ioseph, qui tam pulcher es, ut te tota de muris et turribus ac fenestris puellarum Aegypti turba prospectet. Inuiderunt enim tibi, et te ad iracundiam prouocauerunt fratres tui, habentes liuoris sagittas, et zeli iaculis uulnerati. uerum tu arcum tuum et arma pugnandi posuisti in Deo, qui fortis est propugnator; et uincula tua quibus te fratres ligauerant, ab ipso soluta sunt et disrupta, ut ex tuo semine  tribus nasceretur Ephraim, fortis et stabilis, et instar lapidis durioris inuicta imperans quoque duodecim tribubus Isrel.«

Recapitulatio.---Filius accrescens Ioseph . Hec prophetia post passionem Domini paterne uocis imaginem tenuit, quo redeunti in celum post uictoriam Pater alloquitur dicens: Filius accrescens Ioseph; filius accrescens utique in gentibus, quia cum ob incredulitatem Synagoga populum reliquisset, innumeram sibi plebem Ecclesie ex omnibus gentibus ampliauit, quod et Dauid cecinit, dicens: Reminiscentur et conuertentur ad Dominum uniuersi fines terre, et reliqua . Filius accrescens et decorus, aspectu enim omnes superat illius pulchritudo, iuxta quod et de illo in Psalmis canitur: Speciosus forma pre filiis hominum . Filie discurrerunt super murum , id est, gentes, uel Ecclesie, quod crediderant in Christum; hec sic per soliditatem fidei quasi super murum amore  pulchritudinis Christi ascense discurrunt, ut uerum sponsum per contemplationem aspiciant, et osculo caritatis illi copulentur, atque adhereant. Sed obiurgati sunt eum, quando falsis testimoniis calumniantes sanctum Domini opprimere Synagoge populi tentauerunt, inuiderunt illi habentes iacuta. Neque enim quisquam in Ioseph coniecit sagittas, uel aliquod uulneris telum, sed hoc specialiter uenit in Christum. Sedit in forti arcus eius ; Christus enim arcum suum et arma pugnandi posuit in Deo, qui fortis est propugnator, cuius uirtute conciditur omnis nequitia perfidorum, et dissoluta sunt uincula brachiorum eius, quibus fratres eum uinctum ad Pilatum duxerunt, uel quibus eum suspensum ligno crucifixerunt. Rescissa sunt enim per manum Dei omnipotentis. Iacob ex cuius ore ipse Dominus bonus pastor egressus est, lapis et firmitas credentium in Isrel.

Deus patris tui erit adiutor tuus . Quis adiuuet  Filium nisi Pater Deus solus, qui dixit: Iacob puer meus, suscipiet eum anima mea.

Et omnipotens benedicet tibi benedictionibus celi desuper, benedictionibus abyssi iacentis deorsum .

Uniuersa enim subiecit ei celestia per benedictionem celi, et terrena per benedictionem abyssi iacentis deorsum, ut in omnibus angelis et hominibus dominaretur.

Benedictionibus uberum. Id est, siue duorum Testamentorum, quorum alteri nuntiatum est, alteri demonstratum, siue benedictionibus uberum Marie, que uere benedicta erant, quia iisdem sancta uirgo Domino potum lactis immulsit. Unde et illa mulier in Euangelio ait: Beatus uenter qui te portauit, et ubera que suxisti .

Benedictionibus uberum et uulue . Etiam hic benedicitur uulua eiusdem matris, utique illa uirginalis, que nobis Christum Dominum edidit. De  qua per Ieremiam dicit: Priusquam te formarem in utero, noui te; et antequam exires de uulua, sanctificaui te .

Benedictiones patris tui confortate sunt benedictionibus patrum tuorum .

Benedictiones patris tui, inquit celestis, que date sunt tibi a summo celi, et abyssi confortati sunt, id est, preualuerunt benedictionibus patrum tuorum. Ultra omne enim sanctorum meritum, patriarcharum siue prophetarum, conualuit benedictio Patris in filio, ita ut ei nullus sanctorum equetur, donec ueniret.

Desiderium collium eternorum . Colles isti sancti sunt, qui, Christi aduentum prophetantes, magno cum desiderio Incarnationem eius exspectauerunt. De quibus Dominus dicit: Quia multi iusti et prophete cupierunt uidere que uidetis et reliqua . Hi ergo sancti dicti sunt colles, propter excellentiam sanctitatis; qui etiam eterni uocantur, quia uitam consequuntur eternam, nec intereunt  cum mundo, sed esse creduntur eterni.

Fiant in capite Ioseph omnes scilicet benedictiones . Iste super caput Christi ponuntur, quas incarnatus accepit.

Et super uerticem Nazareth. De quo scriptum est: Quoniam Nazareus uocabitur , id est, sanctus Dei inter fratres suos, quia ipse est caput omnium eminens uniuersorum sanctorum, quos etiam in Psalmis fratres uocat dicens: Narrabo nomen tuum fratribus meis, etc.

Hieronymus.---Beniamin lupus rapax, mane comedit spolia, ad uesperam dabit escam .

Hec quia de Paulo apostolo manifestissima prophetia sit, omnibus patet quod in adolescentia sua persecutus Ecclesiam, in senectute predicator Euangelii fuerit; tamen in Hebreo sic legitur: Beniamin lupus rapax siue capiens, in matutino comedit predam, et ad uesperam diuidit spolia, quod ita Hebrei edisserunt:  Altare in quo immolabantur hostie, et uictimarum sanguis ad basem illius fundebatur, in parte tribus Beniamin fuit. Hoc, inquiunt, ergo significat quod sacerdotes mane immolent hostias, et ad uesperam diuidant ea que sibi a populo ex lege collata sunt: lupum sanguinarium, lupum uoracem super altaris interpretationem ponentes, et spoliorum diuisionem super sacerdotibus, qui seruiunt altari, uiuant de altari.

Isidorus.---Legimus quemdam ex doctoribus ad urbem Ierusalem, ea que de Beniamin scripta sunt referentem. Beniamin, inquit, filius doloris interpretatur. Hic sorte hereditatis eum locum accepit, in quo terrena est Ierusalem, que nunc propter incredulitatem abiecta est atque repulsa; hec enim in filiis suis sub persona Beniamin designatur. Nam sicut Beniamin ultimam consequitur benedictionem, ita et idem populus ultimus est saluandus, posteaquam plenitudo gentium introisset . Dicitur  enim Beniamin lupus rapax. Lupus scilicet, quia ipse populus effudit sanguinem prophetarum atque iustorum; rapax autem, propter auiditatem dicitur. Ex multa enim fame uerbi Dei, et inedia uenit rapax, quia et ipsi uiolenter diripiunt regnum Dei: Hic autem mane comedit predam; mane illud tempus creditur, quo Legem accepit. Tunc enim mundo prima quidem illuminatio scientie data est; comedit autem mane quia Legem, quam mane accepit, edit, adhuc meditatur, licet sequens legem iustitie in legem fidei non peruenerit; ad uesperam autem diuidet spolia . uespera est illud tempus nouissimum quo conuertetur. Tunc ergo diuidet escam; tunc intelliget diuidendam esse litteram a spiritu, et tunc cognoscet quia littera occidit, spiritus autem uiuificat . Quia ergo iam per gratiam Domini illuminatus incipit in Lege spiritalia corporalibus diuidere et separare, ideo dicitur ad uesperam diuidere escam, quod tota die in Lege meditans ante non fecit. Queritur autem de Iacob cur omnes quos de  liberis et de ancillis genuit equales honore filios et heredes constituerit, nisi ut ostenderet quod Christus Dominus omnibus gentibus, qui per fidem corpori eius conciliantur, cunctis pari honore et gloria habitis celestia premia largiatur. Nec est discretio, Iudeus an Grecus, Barbarus an Scytha. seruus an liber sit, quia per omnia et in omnibus Christus est. Propterea enim figuram serui Saluator noster et Dominus induit, et pro libero et pro seruo seruiuit, ut in omnibus in se credentibus in se equale donum bonorum celestium largiatur. Nec prefertur apud illum, qui secundum carnem nobilior sit. Quicunque enim fidem Domini promeretur, nullis maculis carnalis natiuitatis offuscatur. Nam hoc ita futurum etiam per Prophetam significatur, dicente Domino: Erit in nouissimis diebus, effundam de spiritu meo super omnem carnem .





QUAESTIONUM SUPER EXODUM, EX DICTIS PATRUM, DIALOGUS.



PROLOGUS.


Quedam mysteria ex libro Geneseos, et obscuriora rerum gestarum, que allegoricis sunt obtecta figuris, ex libris maiorum breuiter excerpta perstrinximus; nonnulla uero sequentis legis typica et figurata mysteria singillatim ex litteris sanctorum uirorum sublata  subiungimus, pauca scilicet ex eorum stylo promentes. Nam omnia Legis quis poterit indagare, que tam immensa sunt, ut nec iuxta historie textum explicari facile possint. Proinde tamen secuti sumus quantum contiguo operi sufficiendum putauimus, ut nec libellus excedat modum, nec lector incurrat fastidium.



CAPUT PRIMUM. Exodus que in se contineat.


DISCIPULUS.

Exodus, iuxta fidem historie, que describit?


MAGISTER.

Exodus continet Hebreorum seruitutem ac necem, plagas Aegypti, egressum populi, et nubem protegentem. Transitum etiam Rubri maris, mersumque cum curribus Pharaonem, et glorie decantationem; congressum quoque eremi, cibum manne, et fluenta in dulcedinem uersa; pugnam Amalech, mandata etiam Decalogi, et arcam testamenti; dedicationem quoque tabernaculi, et oblationum.



CAPUT II. De septuaginta animabus.

Primo omnium LXX anime cum Iacob introierunt in Aegyptum, LXX discipuli ad predicandum uerbum Dei toto mittuntur mundo. Aliter he LXX anime que  in Aegypto ingresse sunt mystice in numero remissionis accipiuntur. Scilicet, ut huic seculo, qui per Aegyptum figurabatur, post tanta peccata et sacrilegia donaretur remissio peccatorum. Aegyptus enim hic mundus esse figuraliter multis prophetarum uocibus approbatur.



CAPUT III. De morte Ioseph.

Mortuo Ioseph et fratribus eius creuerunt filii Isrel, et inualuerunt nimis. Sic et noster uerus Ioseph postquam pro omnibus gustauit mortem, per quam destruxit diabolum, qui habebat mortis imperium, multiplicatus est fidelium populus. Nisi enim, sicut ipse ait, cecidisset granum frumenti in terram, et mortuum fuisset, non utique fructum nunc plurimum orbis terre Ecclesia sustulisset .



CAPUT Iu. De afflictione populi.

 Affligit Pharao filios Isrel luto et latere. Isrel similitudo est populi nostri, Pharao autem diaboli, qui imposuit iugum grauissimum seruitutis luto et latere operari, id est, lutulentis et terrenis operibus incubari, admistis etiam paleis, hoc est, leuibus et irrationabilibus factis, ut his uitiorum actibus populum Dei comprimeret, ac peccatorum omnium muro incredulitatis posset obcludi, ut nemo esset qui regnum eius aut disperderet aut uinceret.



CAPUT u. De masculorum nece.

Iubet quoque masculos Pharao occidi, et feminas uiuere; sic postea ne robur fidei preualeret, conabatur ut interfectis uirtutibus uitia remanerent; fortissimosque et uiriles animi sensus, unde celestia sapimus, et diuina id est, rationem, prudentiam, constantiam, innocentiam et fidem, in homine occidere, et illud in eo uiuere, quod femineum, quod imbecillum et fragile et pronum ad uitia cernitur,  id est, ambitionem, uinolentiam, libidinem, iracundiam, credulitatem, furorem, et cetera his similia que in feminarum figura sunt.



CAPUT uI. De inuentione Moysi.

Deinde Moyses ad ripam fluminis expositus reperitur, et Dominus, cuius Moyses typum induerat, ad flumen lauacri, et ad aquam baptismatis a credentibus inuenitur. Plorabat infans, quia Christus ueteris hominis, quem induerat, peccata deflebat. Unde ad resuscitandum Lazarum fleuit, Iudeorum deplorans perfidiam. Filia Pharaonis descendens ad lauacrum fluminis, collegit infantem: Ecclesia est gentibus lauacri salutaris sanctificationem desiderans; Christum excepit a Synagoga matre carnali expulsum, quasi infantem, quia tunc paruulus uidebatur, cum in homine cerneretur. Inuenit illa Mosen inclusum in uasculo tibin, quod ex multis agrestibus uirgultis  fit; inuenit Christum Ecclesia reconditum in cordibus sanctorum, qui in unitatem sui contexti ex multorum fratrum membris omnes unum in Christo corpus effecti sunt, et eum religiosa obseruatione suscipientes tuentur.



CAPUT uII. De occiso Aegyptio.

Interea Moyses peregrinum fratrem ab Aegyptio liberauit, ab Aegyptio iniuriam patientem, inultum esse non ferens, fratrem defendit, et eumdem Aegyptium occidit, cuius figura facillime occurrit, iniuriose nobis in hac peregrinatione diabolum a Domino Christo nobis defensis occidi. Quod uero in sabulo arene obruit interemptum, manifestum est eius iam morticinam presentiam in eis latere, qui non habent stabile fundamentum. Unde et Ecclesiam Dominus edificat in petra, et eos qui audiunt uerbum eius, et faciunt, comparat prudenti uiro, qui edificat domum suam super petram, et ne tentationibus  cedat et corruat. Illos autem qui audiunt, et non faciunt, comparat stulto edificanti super arenam, cuius tentata domus ruinam efficit magnam .



CAPUT uIII. De manifestatione Domini in rubo.

Deinde dum pasceret oues Moyses Iethro soceri sui, uidit ardere rubum, et non comburi. Apparuit in rubo Dominus Moysi, mittens ad gentem, quam presciebat iniquam futuram. Et erat flamma in rubo, id est, in spinis, et rubus non cremabatur. Rubus, spine peccatorum Iudaicorum; flamma in rubo, uerbum Dei; quod ergo illis lex lata est, flamma erat in rubo, quod lege data non sunt consumpta peccata, nec rubus sub igne cremabatur. Alii in rubo flammante, et non urente Ecclesiam intelligunt inflammari persecutionibus, et eam loquente in illa Domino non perire. Quod uero Dominus  Moysi in eodem rubo apparuisse legitur, ostendit non alibi quam in Ecclesia eum credentibus apparere, quia nullus digne consistere, uel Deum uidere potest, nisi qui cuncta terrena et mortalia deposuerit uitia. Quid significabant illa Moysi calceamenta depositi, habet quippe et aliam figuram, id quod Moyses excalceari iubetur. ueterum namque consuetudo erat, ut si sponsa sponsum repudiare ueliet, discalcearetur ille, et hoc esse signum repudii. Proinde Moyses excalceari iubetur, ne ad Ecclesiam, que in rubo significabatur, quasi sponsus calceatus accederet. Hoc enim Christo seruabatur, qui uerus sponsus erat; de quo dicit Ioannes: Cuius non sum dignus soluere corrigiam calceamenti . Utique sicut dictum est Iosue et Moysi. Hebrei autem dicunt propterea in rubo apparuisse Deum Moysi, et non in alio ligno, ne forte et sculperent in eodem Iudei idolum, semper enim abstulit occasionem idololatrie.



CAPUT IX. De uirga in serpentem conuersa.


Mittitur dehinc Moyses ad liberandum populum Isrel, qui dicit Domino: »Quod signum habebo, ut credant mihi, quia tu me misisti? Et Dominus ad illum: Proiice, inquit, uirgam, quam in manu gestas in terram, et proiecit, et factus est serpens: expauit Moyses, et fugit, et ait illi Dominus: Apprehende caudam eius, et apprehendit, et facta est iterum uirga .« Quid enim hoc significat, serpens enim persuasit mortem homini; ergo mors a serpente; uirga itaque in serpente, Christus in morte, et tamen expauit et fugit Moyses: quid est ab illo serpente fugisse Moysen, nisi quod legitur in Euangelio factum: Mortuus est Christus, et expauerunt discipuli, et ab illa spe in qua fuerunt recesserunt. Sed quod dictum est: Apprehende caudam eius, quid est cauda, nisi posteriora eius? Hoc significauit Posteriora mea uidebis. Primo enim factus est  serpens, sed cauda apprehensa, facta est uirga; quia primo occisus est, postea, peractis omnibus ad id quod fuerat resurgendo reuersus est, ubi per uite reparationem morte consumpta, nichil in eo serpentis apparuit. Est etiam in cauda serpentis seculi finis, quia sic mortalitas Ecclesie per lubrica temporum uoluitur: alii eunt, alii ueniunt per mortem, tanquam per serpentem mors seminata est; sed fine nouissimo uelut cauda seculi redimus ad manum Dei, atque apprehensi reparabimur, et nouissima inimica morte destructa resurientes in dextera Dei uirga erimus .



CAPUT X. De manu Moysi in sinum missa.

Item datur aliud signum Moysi: »Mitte, inquit, manum in sinu tuo, et misit. Produc, inquit, eam, et produxit, et inuenta est alba ,« id est, immunda. Albor enim in cute lepra est, non candor.  Ipsa enim hereditas Dei, id est, populus eius, foras ab eo missus immundus factus est, sicut scriptum est de ea: Ut quid auertis faciem tuam, et dexteram tuam de medio sinu tuo ? Sed quod illi ait: Reuoca eam in sinum tuum . Reuocauit, et reuersa est ad colorem suum. Sic et plebs Iudea, nunc aliena est a sinu Dei, et foris immunda remansit. Sed reuocat eam, et redit ad pristinum colorem, dum agnouerit Dominum Saluatorem; nunc enim cecitas ex parte contigit in Isrel donec plenitudo gentium intrauerit, et sic omnis Isrel saluus fiat .



CAPUT XI. De aquis conuersis in sanguinem.

Deinde aque misse in terram a Moyse uertuntur in sanguinem, id est, populi in sanguinis Christi fide: Aquas enim, ait Apocalypsis, quas uidisti, populi sunt, et gentes .



CAPUT XII. De ingressu Moysi ad Pharaonem.


Post hec intrant ad Pharaonem Moyses et Aaron, petentes trium dierum uiam proficisci in deserto populum Isrel, et ibi sacrificare Domino Deo. Que est uia trium dierum, que nobis incedenda est, ut exeuntes de Aegypto peruenire possimus ad locum in quo immolare debeamus? uia ista Christus est, qui dixit: Ego sum uia, ueritas, et uita ; que uia triduo nobis incedenda est. Qui enim confessus fuerit in ore suo Dominum Iesum, et crediderit in corde suo quod Deus illum suscitauit a mortuis tertia die, saluus erit . Hec est ergo tridui uia, per quam peruenitur in locum in quo Domino immoletur et reddatur sacrificium laudis. Abominationes, inquiunt, Aegyptiorum immolabimus Domino Deo nostro ; oues quippe Aegyptii edere dedignantur. Sed quod abominantur Aegyptii, hoc Isrelite Deo offerunt, quia simplicitatem  conscientie, quam sapientes huius seculi, hoc est, ciues Aegypti, quasi fatuitatem deputant: hanc iusti Deo in sacrificium immolant, et per id Deo placere procurant, quod seculo et mundo abiectum et contemptibile esse considerant, secundum Apostolum qui ait: Nam que stulta sunt mundi, elegit Deus, ut confundat sapientes . Ex quo autem loqui cepit Moyses ad Pharaonem, affligitur populus Dei, id est, ex quo in animam hominis sermo Dei perlatus fuerit, acrius callidus hostis consurgit, et maiora uitia quibus uincatur immittit. Prius uero quam ueniret sermo qui argueret uitia, in pace durabant; sed ubi sermo Dei facere ceperit uniuscuiusque discrimen, tunc conturbatio magna consurgit.



CAPUT XIII. De uirga in draconem conuersa.

Proiecit deinde Moyses uirgam coram Pharaone,  et serpens factus deuorauit serpentem Aegyptiorum, significans quod uerbum caro fieret, qui serpentis diri uenena euacuaret, per remissionem et indulgentiam peccatorum. uirga est enim uerbum directum, regale, plenum potestatis, quod est insigne imperii. uirga serpens facta est, quoniam qui erat Filius Dei, ex Deo Patre natus, Filius hominis factus est, natus ex uirgine, qui quasi serpens exaltatus in cruce medicinam uulneribus infudit humanis. Unde et ipse Dominus ait: Sicut Moyses exaltauit serpentem in deserto, ita exaltari oportet Filium hominis . uirga enim Moysi in draconem conuersa, magorum absorbuit uirgas; et Christus post glorie sue dignitatem factus est obediens usque ad mortem , et per ipsam mortem carnis consumpsit aculeum mortis, attestante propheta: Ero mors tua, o mors, ero morsus tuus, inferne .



CAPUT XIu. De obduratione Pharaonis.


Indurauit Dominus cor Pharaonis, scilicet quia diabolum ita sic indurauit post peccatum, ut penitentie compunctione nunquam emolliatur sicut in Iob de eo scriptum est: Indurabitur quasi lapis .



CAPUT Xu. De decem plagis.

Dehinc inferuntur plage in Aegyptum, licet illa in Aegyptum corporaliter gesta sint, spiritaliter tamen nunc geruntur in nobis. Aegyptus namque seculi forma est. Prima plaga, in qua primo aque uertuntur in sanguinem. Aque Aegyptie erratica et lubrica philosophorum sunt dogmata, que merito in sanguinem uertuntur, quia in rerum causis carnaliter sentiunt, sed ubi crux Christi mundo huic lumen ueritatis ostendit, huiusmodi eum correptionibus arguet, ut ex qualitate penarum proprios agnoscat errores. In secunda uero plaga rane producuntur, quibus  indicari figuraliter arbitrantur carmina petarum, qui inani quadam et inflata modulatione uelut ranarum sonitus et cantibus mundo huic deceptionis fabulas intulerunt. Rana est enim loquacissima uanitas; nichil enim aliud animal ipsum utile est, nisi quod sonum uocis improbis et importunis clamoribus reddit. Post hec ciniphes producuntur: hoc animal pennis quidem suspenditur per era uolitans, sed ita subtile est et minutum, ut oculi uisum nisi acute cernentis effugiat; corpus autem cum insederit, acerbissimo terebrat stimulo, ita ut quem uolantem uidere quis non ualeat, sentiat statim a uolantem. Hoc ergo animalis genus subtilitati heretice comparatur, que subtilibus uerborum stimulis animas terebrat, tantaque calliditate circumuenit, ut deceptus quisque nec uideat nec intelligat unde decipiatur. Quod uero in tertio signo magi cessarunt dicentes: Hic digitus Dei est , magi illi typum hereticorum, atque animositatem habuerunt.  Declarat hoc Apostolus dicens: Sicut Iamnes et Mambres restiterunt Moysi, sic et hi resistunt ueritati, homines mente corrupti, et reprobi circa fidem, sed ultra non proficient, dementia eorum manifesta erit omnibus, sicut et illorum fuit . Hi autem qui per ipsam corruptionem mentis inquietissimi fuerunt, in signo tertio defecerunt, facientes sibi aduersum esse Spiritum sanctum, qui erat in Moysen. Tertio enim ponitur Spiritus sanctus, qui est digitus Dei. Unde et illi deficientes in tertio signo, dixerunt: Digitus Dei hic est . Sicut autem conciliatus et placatus Spiritus sanctus requiem prestat mitibus et humilibus corde, ita contrario aduersus immites ac superbos inquietudinem exagitat: quam inquietudinem musce ille breuissime significauerunt, quibus magi Pharaonis defecerunt, dicentes: Digitus Dei est hic. Quarto loco Aegyptus muscis percutitur; musca enim nimis insolens et inquietum animal est, in qua quid aliud quam insolentes  cur desideriorum carnalium designantur. Aegyptus uero muscis percutitur, quia eorum corda, qui hoc seculum diligunt, desideriorum suorum inquietudinibus feruntur. Porro Septuaginta interpretes cynomyiam, id est, caninam muscam posuerunt. Per quam canini mores significantur, in quibus humane mentes, uoluntas et libido carnis arguitur. Potest quidem hic locus significare etiam per muscam caninam forensem hominum eloquentiam, qua uelut canes alterutrum se lacerant. Iam uero quinto in loco animalium nece, uel pecudum Aegyptus uerberatur. uecordia in hoc arguitur, stultitiaque mortalium, que tanquam irrationabilia pecora cultum et uocabulum Dei imposuerunt figuris, non solum hominum, sed et pecudum ligno et lapidibus impressis, Ammonem Iouem in ariete uenerantur, et Anubim in cane, Apim quoque colentes in tauro, et cetera quoque que Aegyptus Deum suum portenta miratur, et in quibus cultum credebant inesse diuinum,  in his uiderunt miseranda supplicia. Ulcera post hec et uesice turgentes sexto in uerbere producuntur. In ulceribus arguitur dolosa huius seculi, et purulenta malitia; in uesicis, tumens et inflata superbia. In feruore ire ac furoris insania. Hucusque enim talia per errorum suorum figuras mundo supplicia temperantur. Post hec uero uerbera ueniunt de supernis uoces, scilicet tonitrua et grando, et ignis discurrens. In tonitruis enim increpationes ac diuine correptiones intelliguntur, quia non cum silentio uerberat, sed dat uoces, sed et doctrinam celitus mittit, per quam potest culpam suam castigatus agnoscere mundus. Dat et grandinem, per quam tenera adhuc uastentur nascentia uitiorum. Dat et ignem, sciens esse spinas et tribulos, quos debeat ignis ille depasci. De quo dicit Dominus: Ignem ueni mittere in terram . Per hunc enim incentiua uoluptatis et libidinis consumuntur. Quod autem locustarum octauo in loco fit mentio,  putatur a quibusdam per hoc genus plage dissidentes a se et discordantes humani generis inconstantia confutari. Alio quoque sensu locuste pro mobilitate leuitatis accipiende sunt, tanquam uage et salientis anime in seculi uoluptates. Nona plaga tenebre facte sunt, siue ut mentis eorum cecitas arguatur, siue ut intelligant diuine dispensationis et prouidentie obscurissimas esse rationes. Posuit enim Deus tenebras latibulum suum , quas illi audacter et temere peruertere cupientes, et alia ex aliis asserentes in crassas et palpabiles ignorantie tenebras deuoluti sunt. Ad ultimum delentur primogenita Aegyptiorum, siue principatus, et potestates, et mundi rectores harum tenebrarum, siue auctores et inuentores falsarum que in hoc mundo fuerunt religionum, quam Christi ueritas cum suis exstinxit et deleuit auctoribus. Porro quod sequitur: In diis eorum fecit iudicium , illud Hebrei autumant, quod nocte qua egressus est populus, omnia in Aegypto templa destructa sunt, siue motu terre,  siue tactu fulminum. Spiritaliter autem dicimus quod egredientibus nobis ex Aegypto, errorum idola corruant, et omnis peruersorum dogmatum cultura quatiatur.



CAPUT XuI. De Pascha.

Interea fit Pascha in occisione agni; occiditur Christus, de quo in Euangelio dicitur: Ecce agnus Dei, ecce qui tollit peccata mundi . uespere immolatur agnus; in uespere mundi passus est Dominus; prohibentur qui Pascha faciunt ossa frangere; non franguntur in cruce ossa Domini, attestante euangelista qui dicit: Os eius non comminuetis . Sanguine agni illinuntur Isrelitarum postes, ne uastator Angelus audeat inferre perniciem: signantur signo passionis Dominice in frontibus fideles populi, ad tutelam salutis, ut hi soli ab interitu liberentur, qui cruore Dominice passionis corde et  fronte signati sunt, qui etiam opere loquuntur: Signatum est super nos lumen uultus tui, Domine . Unde et appellatur ipsa solemnitas Pasche, quod nos transitum possumus uocare, eo quod, de peioribus ad meliora pergentes, tenebrosam Aegyptum derelinquimus. Quod autem ait: De agni illius esu omnis alienigena non comedit ex eo, et in una domo comedatur, nec efferetis de carnibus eius foras; hoc de Christi corporis sacramento, cuius agnus ille figuram obtinuit, proprie tenetur scriptum: cuius corpus et sanguis in una domo, id est, in una Ecclesia uesci precipitur; nec efferri foris, in plebibus scilicet hereticorum, que ab eadem Ecclesie unitate foris uagantur.



CAPUT XuII. De argento et auro Aegyptiorum sublato.

Precepit dehinc populo Deus per Moysen ut ab Aegyptiis sibi commoda peterent, que auferrent;  sicque Moyses et populus proficiscens auro et argento spoliauit Aegyptios, iussu Domini Dei, nichil iniuste iubentis. Quid uero hec prefigurauerint, nisi quod in auro et argento ac ueste Aegyptiorum significate sint quedam doctrine, que ex ipsa consuetudine gentium non inutili studio discuntur. Sed siue hoc significet, siue illud quod ex ipsis gentilibus anime pretiose tanquam uasa aurea et argentea cum suis utique corporibus, quod uestes significant, adiunguntur populo Dei, ut simul de hoc seculo nequam liberentur.



CAPUT XuIII. De Azymo.

Quod ergo ait fermento sublato sic profectos esse filios Isrel de Aegypto, hoc et a nobis modis omnibus, si fieri potest, elaborandum est, ut euntes a seculi huius illecebris, non ambulemus in fermento ueteris malitie ac nequitie, sed in azymis sinceritatis et ueritatis.  Quod est in noui hominis conuersatione relicto pristino homine cum uitiis suis; et illi quidem septem diebus azyma comedebant, nos uero simpliciter et pure uersemur in his septem diebus, quibus mundus iste peragitur, qui semper in suo ordine reuoluuntur, et quotidie nobis agnus occiditur, et Pascha quotidie celebratur, si fermentum malitie et nequitie non habeamus, si innouati nichil ex ueteris corruptionis malitia delectemur . Nam quid est aliud fermentum, nisi corruptio nature, quod ipsum prius a naturali dulcedine recedens angore corruptum est. In hac nobis precipitur mansione, ut semper egressionis ex Aegypto memores simus, ut celebremus Pascha, id est, transitum nostrum de peioribus ad meliora, et primogenita nostri uteri, id est, nostrorum operum cunctarumque uirtutum principium Domino consecremus.



CAPUT XIX. De columna ignis et nubis.

 Iam tunc uidetur Dominus nocte in columna ignis, et per diem in columna nubis precedens populum, et dux factus itineris. Nubes ista precedens Christus est; idem etiam columna, quia rectus et firmus et fulciens infirmitatem nostram; per noctem lucens, ut qui non uident uideant, et qui uident ceci fiant . Potest et sic non incongrue accipi, quod Christi sacramentum tanquam in die manifestum est in carne, uelut in nube; in iudicio uero tanquam in terrore nocturno, quia tunc erit magna tribulatio seculi tanquam ignis, et lucebit iustis, et ardebit iniustis.



CAPUT X. De diuisione maris.

Sequentibus inde Aegyptiis, percutit uirga Moyses aquas, et transierunt filii Isrel per medium mare Rubrum. Quid mare Rubrum, nisi baptismus est, Christi sanguine consecratus? hostes sequentes cum  rege, qui a tergo moriuntur, peccata sunt preterita, que delentur; et diabolus qui in spiritali baptismo suffocatur. Premunt quidem Aegyptii; urgent et instant peccata, sed usque ad aquam.



CAPUT XXI. De cantico glorificationis.

Post transitum maris Rubri canit canticum populus Deo, Aegyptiis et Pharaone submerso: non aliter et fideles postquam de lauacro descendunt, exstinctis peccatis, hymnum in uoce gratulationis emittunt, dicentes: Cantemus Domino, gloriose enim honorificatus est, equum et ascensorem proiecit in mare , quod tamen melius et dignius ille dicit, qui habuerit tympanum in manu sua sicut Maria, id est, carnem suam crucifixerit cum uitiis et concupiscentiis , et mortificauerit membra sua, que sunt super terram . Iam dehinc ducitur post maris transitum populus per desertum:  baptizati scilicet omnes per mundum, non perfruentes promissa patria, sed quod non uident sperando et per patientiam exspectando , tanquam in deserto sunt, et illic laboriose et periculose tentati, non reuertantur corde in Aegyptum, nec ibi tandem Christus deserit, nam et illa columna non recedit.



CAPUT XXII. De aquis maris.

Egressus populus de mari Rubro occurrit eremus, in qua tribus diebus ingredientes non habuerunt aquam; et peruenerunt ad fontem amarum, qui ex amaritudine nomen accepit. Murmurat populus uidens aquas, et potare non sustinens, mittit lignum Moyses in aquis, et facte sunt dulces. Intellige amaras aquas occidentis littere et Legis habere figuram, quibus si immittatur confessio crucis et passionis Dominice sacramentum tingatur, tunc efficitur aqua amara suauis, et amaritudo littere uertitur in dulcedinem  intelligentie spiritalis. Unde et scriptum est: Constituit Dominus populo suo legem et iudicia, et tentauit eum . Alio quoque sensu, quod aque amare ligno in se suscepto dulcescunt, indicio erat amaritudinem gentium per lignum crucis Christi in usus dulcedinis quandoque esse uertendum. Sciendum uero iuxta superiorem sensum, quod primum ductus est Isrel ad aquas falsas atque amaras, et ligno monstrato a Domino dulcibus effectis, postea uenitur ad fontes. Primo enim ducitur populus ad litteram legis, in qua donec permanet, de amaritudine recedere non potest.



CAPUT XXIII. De duodecim fontibus, et septuaginta palmis.

Cum ergo per lignum uite dulcis fuerit effecta, et intelligi lex spiritualiter ceperit, tunc de ueteri Testamento transitur ad Nouum, et uenitur ad duodecim apostolicos fontes, ibi enim arbores reperiuntur  septuaginta palmarum. Non enim duodecim soli apostoli fidem Christi predicauerunt, sed et alii septuaginta missi ad predicandum uerbum Dei referuntur, per quos palmas uictorie Christi mundus agnosceret: siquidem et isti duodecim fontes, septuaginta palmarum arbores irrigantes, apostolicam gratiam prefigurant, populos in septenario numero decuplato rigantem, ut per septiformem spiritus donum legis Decalogus impleatur. Murmurat interea populus in deserto propter famem; et conuersus respexit procul in nube gloriam Dei, aspexitque uespere coturnicem, et mane alterius diei manna. Quid enim per uolucres et escas, nisi predicationes diuinitus misse intelliguntur, que transcurrunt per uerba sonantia quasi per erem uolatilia pennata, quibus per fidem pascantur hi qui ad patriam regni celestis peruenire contendunt. Potest quidem et uolucrum esca ueteris significare legis eloquia, que plebem carnalem tanquam carne alebat, per uerba diuinitus missa, quasi per uolatilia.  Unde et uespere dantur, quia cuncta que carnaliter illis concessa sunt finem habitura erant; manifestato autem lumine fidei, datur manna populo. Manna utique, quod est Christus, qui tanquam panis uiuus de celo descendit , qui per nubes euangelicas uniuerso orbi pluitur, non iam murmuranti et tentanti Synagoge, sed credenti, et in illo spem ponenti Ecclesie: hec est autem manna indeficiens, hic est panis uerus et celestis cibus angelorum, quod Dei uerbum corruptibiles incorruptibiliter pascit; quod ut manducaret homo, caro factum est uerbum, et habitauit in nobis ; quo etiam qui uescuntur, spiritaliter uiuunt. Nam illi ueterem figuram carnaliter accipientes mortui sunt, non incongrue et per manna etiam celestia significantur eloquia; unde et interpretatio nominis sic sonat, Manna enim interpretatur, quid est hoc? Cum enim audimus legem Dei recitari in Ecclesia, interrogamus doctores dicentes: Quid est hoc? Hoc autem manna minutum erat sicut semen coriandri et suaue. Quid uerbo Dei  minutius quidue subtilius, aut quid dulcius et suauius eloquiis Dei que sunt super mel et fauum.



CAPUT XXIu. De carnibus alitum et manna.

Sed quid est quod sexta die duplum colligi iubetur, quod etiam sufficiat in Sabbato? Sexta dies ista est sexta etas mundi, in qua nunc sumus. In hac ergo duplum colligit, qui propter spem uite eterne uerbum Dei et audit et facit. In hac duplum recondit, qui et bene uiuit, et aliis misericordiam prebet: quod et reponebatur pro Sabbato, et non corrumpebatur. Bona enim opera facta propter futuram requiem, in futuro seculo permanent; qui uero infideles erant, et preter causas Sabbati seruabant de manna, ebulliebant ex ea uermes, et computrescebant; et qui propter presentem uitam et amorem seculi thesaurizant, illis uermes ebulliunt, qui non  morientur. Isti sunt uermes, quos generant auaritia, et diuitiarum ceca cupiditas; hi sunt qui habent pecunias, et uidentes in necessitate fratres suos, claudunt uiscera sua ab eis; sed et is qui post susceptum uerbum Dei peccat, efficitur ei ipsum uerbum Dei uermis, qui eius semper conscientiam fodiat, et arcana pectoris rodat, sicut uermis lignum, quod est crux Christi, quanquam et uermis sit Christus ipso loquente: Ego autem sum uermis, et non homo . Sicut enim ipse est aliis in ruinam, aliis in resurrectionem; ita et ipse in manna fidelibus quidem dulcedo mellis, infidelibus uermis efficitur.



CAPUT XXu. De petra uirga percussa.

Post manna queritur liberari populus ab ardore sitis, et fons de petra erupit. Petra autem que percussa aquam euomuit Christi figuram passionis habuit, qua aperta cuncta fluxerunt: ad quem uelut uirga  lignum passionis accessit, ut emanaret credentibus gratia. Percussa enim petra, fons manauit; percussus in cruce Christus, sitientibus lauacri gratiam et donum sancti Spiritus effudit. Petram enim istam figuram Christi habuisse probat Apostolus, cum dicit: Bibebant, inquit, de spiritali consequenti eos petra, petra autem erat Christus . Quod autem sitiens populus propter aquam murmurat aduersus Moysen, et propterea iubet Deus ut ostendat eis petram de qua bibant, quid hoc significat? nisi quia si quis est qui aduersatur legi Moysi, et qui murmurat aduersus eum, et displicet ei lex que secundum litteram est scripta: ostendit ei Moyses petram, qui est Christus, et adducit eum ad ipsam, ut inde bibat et reficiat sitim suam.



CAPUT XXuI. De pugna contra Amalech.

Post hec Moyses ascendit in montem, et Iosue  contra Amalech militat. Tenet uirgam Moyses, brachiaque sua in modum crucis extendit; sicque hostis, id est diabolus, uiam celestis patrie intercludere demoliens, signo crucis Dominice superatur. Dum leuaret manus suas Moyses, uincebat Isrel; rursum si inclinasset, superabat Amalech. Eleuantibus enim nobis actus nostros ad celum, rectores tenebrarum subiiciuntur; at contra, remissis orantes manibus, hoc est, conuersationem terrenam sectantes, hostis uictor insequitur. Sedit Moyses super lapidem, qui in Zacaria septem habebat oculos, et in Samuelis uolumine appellatur lapis adiutorii, et utramque manum eius Aaron et Hur, quasi populi, aut duo testamenta, sustentant.



CAPUT XXuII. De cognato Moysi.

Deuicto autem Amalech uenit Iethro socer Moysi, adducit Sephoram, id est Ecclesiam, et utrumque  filium ex utroque populo procreatum, dat Moysi consilium septuaginta seniorum. Audit eum Moyses, et facit quecunque dixit, ubi magne admirationis est, ut Moyses propheta Deo plenus, qui cum Domino facie ad faciem loquebatur, ab homine gentili consilium acceperit, et faceret omnia quecunque diceret illi, nisi ut formam humilitatis populorum principibus daret, et futuri sacramenti designaret imaginem. Sciebat enim futurum quandoque quod per populum ex gentibus congregatum ea que in lege deerant eo suggerente complerentur, bonumque et spiritalem intellectum afferret ad legem Dei; et sciebat quia audiret eumdem populum lex, et faceret omnia quecunque diceret, legisque diminutio suggerente Euangelio compleretur.



CAPUT XXuIII. De ascensione Moysi in montem.

Successit itaque post hec populus quadragesima  septima die egressionis ex Aegypto ad montem Sina, ibique Moyses ascendit ad Dominum, et Dominus ad eum descendit. Sed quid est moraliter quod Moyses in montem ascendit, et Dominus in monte descendit? Mons quippe altitudo contemplationis nostre est, in qua ascendimus ut ea que ultra infirmitatem nostram sunt intuenda subleuemur. Sed in hunc Dominus descendit, quia sanctis multum proficientibus, parum de se aliquid eorum sensibus aperuit.



CAPUT XXIX. De monte Sina, et tonitruis.

Iam deinde quinquagesima die post actum pascha data est lex Moysi, ita quinquagesima die post passionem Domini, quam Pascha illud prefigurabat, datus est Spiritus sanctus, promissus Paracletus, descendens super apostolos, et qui cum eis erant in centum uiginti Mosaice etatis numero constitutis,  et diuisis linguis credentium totus euangelica predicatione mundus impletus est. Dicitur illic scripta lex digito Dei, et Dominus dicit de Spiritu sancto: In digito Dei eiicio demonia . Aspicit illic cunctus populus uoces et lampades, montemque fumantem tonitrua et fulgura, clangoremque buccine perstrepentem. In uocibus namque et tonitruis, clamor predicantium intelligitur, in lampadibus claritas miraculorum, in sonitu buccine fortis predicatio sanctorum; que omnia in aduentu Christi et sancti Spiritus completa sunt, quando omnes discipuli Christi in uarietate linguarum preceptis et signis intonuerunt. Interpretatur autem Sinai rubus quod significat Ecclesiam, in qua et Dominus Moysi loquitur. Quod autem legem daturus Dominus in igne fumoque descendit, hoc significat quia et fideles claritatis sue ostensione illuminat, et infidelium oculos per fumum erroris obscurat. Quod uero uidetur in caligine, hoc significat quia impiis  qui terrena sapiunt, caligine malitie eum descendentem, id est, in humilitate nascentem, non agnouerunt: aliis in caligine uisus legem dedit, quia ueritatem sue legis non secuturis infidelibus quasi per caliginem dixit: Ut uidentes non uideant, et audientes non audiant .



CAPUT XXX. De decem uerbis.

Dat igitur inde Dominus Moysi legem innocentie nostre, et cognitionis sue, eamdemque in decem uerba constituit, et saxeis tabulis digito suo scripsit; et hec quidem precepta ita sunt distributa, ut tria pertineant ad dilectionem Trinitatis diuine, septem uero ad amorem fraternitatis, quibus societas humana non leditur.

Primum Decalogi mandatum ad Deum patrem pertinet, dum dicit: Dominus Deus tuus, Deus unus, unus est ; utique ut hec audiens unum  Deum patrem colas, et in multos fictos deos fornicationem tuam non effundas.

Secundum preceptum ad Filium pertinet, dum dicit: Non assumes nomen Domini Dei tui in uanum . Id est, ne estimes creaturam esse Filium Dei, quia omnis creatura uanitati subiecta est; sed credas eum equalem esse Patri, Deum deorum, uerbum apud Deum, per quem omnia facta sunt. .

Tertium mandatum de Sabbato ad Spiritum pertinet sanctum, cuius dono requies nobis sempiterna promittitur. Nam quia Spiritus sanctus dicitur, propterea et septimum diem sanctificauit. In aliis enim diebus operum non est nominata sanctificatio, nisi in Sabbato, ubi dicitur Requieuit Deus . Proinde igitur hoc mandatum pertinet ad Spiritum sanctum, tam propter nomen sanctificationis, quam etiam propter eternam requiem, ad donum Spiritus sancti pertinentem. Dicitur enim ibi: Memento ut diem Sabbati sanctifices. Sex dies operaberis et facies  omnia opera tua; septimus autem dies Sabbatum est Domini Dei tui. Non facies in eo omne opus . In sex dierum opere sex millium annorum operatio continetur; in septimo uero requies beati illius temporis regni ostenditur, quod carnaliter Iudei celebrantes peccant; et hoc non nos ad fidem mendacii fallentis aptamus. Clamat per prophetam Deus: Neomenia et Sabbata uestra odiuit anima mea . Quomodo ergo sanctificata sunt Sabbata illa que odiuit Dominus? Illud ergo Sabbatum est sanctificatum, ubi post bona uite huius opera requies nobis eterna promittitur; ideoque quidquid agimus, si propter futuri seculi requiem faciamus, ueraciter Sabbatum obseruamus.

Post hec tria precepta septenarius succedit numerus mandatorum, ad dilectionem proximi pertinens, et incipit ab honore parentum, quod tamen in ordine quartum est: Honora patrem tuum, et matrem tuam ; a parentibus enim suis homo  aperit oculos, et hec uita ab eorum dilectione sumit exordium; inde hoc mandatum primum est in septem, sicut et Dominus in Euangelio ait: Honora patrem tuum, et matrem tuam , quod est mandatum primum. Sed quomodo primum, quia quartum, nisi quia predictum est in septenario numero, quia pertinet ad dilectionem proximi, primus est in altera tabula. Nam ideo due tabule legis date sunt. Iubetur ergo in hoc precepto filiis honorare parentes, neque contumeliosos illis existere, sed officio pietatis debitam reuerentiam prestare. Nam qui parentibus honorem deferre non nouit, quibus parcere poterit, qui suos odit?

Quintum: Non mechaberis , id est, ne quisquam preter matrimonii federa aliis feminis misceatur ad explendam libidinem. Nam specialiter adulterium facit, qui preter suam ad alteram accedit.

Sextum: Non occides ; etenim non solum  opere perpetrans homicidium facit, sed etiam et qui incurrit in eum esurientem uel nudum, qui mori possit nisi indumentum cibumque porrigendo subueniat, et idem homicida tenebitur.

Septimum: Non furtum facies , quod est uitium rapacitatis.

Octauum: Non falsum testimonium dices , quod est crimen mendacii et falsitatis.

Nonum: Non concupisces uxorem proximi tui . In hoc precepto uetat intentionem adulterine cogitationis. Nam aliud est facere aliquid tale preter uxorem, aliud non appetere alienam uxorem. Ideo duo precepta sunt: Non mechaberis. Et: Non concupisces uxorem proximi tui.

Decimum: Non concupisces rem proximi tui . In hoc precepto damnat ambitionem seculi, et refrenat concupiscentiam rerum. Itaque horum primum prohibet subreptionem, secundum errorem, tertium interficit seculi amorem, quartum impietatem,  quintum allidit fornicationem, sextum crudelitatem, septimum rapacitatem, octauum perimit falsitatem, nonum adulterii cogitationem, decimum mundi cupiditatem. Et notandum quia de decem plagis percutiuntur Aegyptii, sic decem preceptis conscribuntur tabule, quibus regantur populi Dei, ut demones occidantur.



CAPUT XXXI. De duabus tabulis.

Cur autem in duabus tabulis scripta est lex, nisi aut propter duo testamenta significanda, aut propter duo illa precepta dilectionis proximi, in quibus tota lex pendet et prophete . Hec enim in singulis tabulis explicata sunt. In una enim tria precepta ad Dei pertinentia caritatem, in alia uero septem pertinentia ad proximi societatem. Sed cur lapidee eedem tabule fuerint, nisi ad significandum cor Iudeorum lapideum. Per lapides enim insensibilitatem demonstrauit, per duritiam eorum  mentis stoliditatem. De qua propheta dicit: Auferam ab eis cor lapideum, et dabo eis cor carneum . Unde et Apostolus: Non in tabulis lapideis, sed in tabulis cordis carnalibus . Neque enim hoc tabule carnales uolunt, ut carnaliter sapiamus, sed quia in comparatione lapidis, qui sine sensu est, caro sentit, idcirco per lapidis duritiam significatum est cor non intelligens, et per carnalem sensibilitatem significatum est cor intelligens.



CAPUT XXXII. De eo quod iussum est: Altare de terra facietis .

Quod autem additur ibi a Domino: Non facietis uobis deos aureos et argenteos, altare de terra facietis mihi . Altare enim de terra facere, est Incarnationem Mediatoris sperare. Tunc quippe a Deo nostro munus accipitur, quando in hoc altare humilitas, id est, super Dominice Incarnationis fidem posuerit,  quidquid bene operatur. In altare ergo de terra oblationum munus offerimus, si actus nostros Dominice Incarnationis fide solidamus.



CAPUT XXXIII. De eo quod ait: Non edificabitis illud de sectis lapidibus 

Deinde adiecit: Quod si altare lapideum feceris mihi, non edificabis illud de sectis lapidibus. Si enim leuaueris super id cultrum, polluetur . Secti lapides hi sunt, qui unitatem scindunt ac diuidunt semetipsos a societate fraterna per odium, uel schismata. Tales in corpore suo non recipit Christus, cuius corporis figuram altaris illius constructio obumbrat. Isti uero non secti lapides, ex quibus altare construi iubetur, hi sunt qui fide morumque unitate solidantur. De qualibus dicit Apostolus: uos estis lapides uiui, cedificati domui spiritali . His non est iniectum ferrum, quia incorrupti sunt,  et iacula ignita maligni non receperunt, quia unum altare faciunt, unitate fidei uel concordie caritatis.



CAPUT XXXIu. De eo quod ait: Non accedetis ad eum per gradus .

Non accedes per gradus ad altare meum, id est, non gradatim unum alio preferens ad me peruenies, neque priorem atque posteriorem tempore discernes, quia diuisum et sequestratum unitatis Dominum propitium non habebis. Hoc enim Ariani faciunt, qui inseparabilem Patris, et Filii, et Spiritus sancti substantiam diuidunt. Iam deinde quam plura legis precepta dantur, quibus omissis, que oportuniora sunt dicenda sunt.



CAPUT XXXu. De Hebreo sex annis seruiente.

Precipitur enim post hec in lege ut Hebreus  puer, si forte in seruitutem deuenerit, sex annis seruiat, septimo uero liber dimittatur. Quod si egredi a seruitute noluerit propter uxorem et filios, perforabitur auricula eius, et erit seruus in seculum. Hoc de presenti non dicitur seculo, sed de futuro, quia in sex etatibus huius seculi seruientes, septimo die, id est, eterno Sabbato liberabimur, si tamen uoluerimus esse liberi, dum adhuc in seculo seruimus peccato. Si autem noluerimus, perforabitur nobis auricula in testimonium inobedientie, et cum uxore et filiis nostris, quos pretulimus libertati, id est, carne et operibus iugiter peccati serui erimus in eternum.



CAPUT XXXuI. De talione.

Illud uero quid significat, quod in hac lege oculum pro oculo dare iubetur. Oculus est enim quisque doctor tanquam uite demonstrans iter. Iste autem si  intentionem auditoris per aliquam perniciosam doctrinam conetur exstinguere, si oculum ledat anime, et intellectum eius turbet, auferatur necesse est ab Ecclesie presulatu, et intellectus eius turbulentus ac ferox, qui scandalum fidei generat, proiiciatur. Sed et si quis dentem lesit auditoris, per quem Scripturarum cibum comminuebat, et diuidens spiritaliter distinguebat, ut subtilem ex his ad interiora anime transmitteret sensum. Quisquis ergo huiusmodi euellens dentem conatur a corpore Christi precidere, auferatur dens ille. De talibus enim dicitur: Dentes peccatorum contriuisti . Siquidem et manus pro manu, et pes pro pede deposcitur. Manus est actio operantis, per quem inceditur ad bona, uel mala. Precidatur ergo ille qui scandalum facit, non solum fide, sed etiam in actibus, qui per manum significantur; aut offendiculum prebent, quo pedes intelliguntur. Recipiat etiam combustionem, quia combussit, et gehenne fraternam tradidit animam,  per que signacula ostenditur, ut iste percussor, omnibus detruncatis membris, a corpore excidatur Ecclesie, ut ceteri uidentes, timorem habeant, et non faciant similiter.



CAPUT XXXuII. De decimis et primitiis offerendis.

Iubetur quoque inter hec Isreliticus populus decimas frugum cunctarumque primitias rerum offerre Deo. Spiritaliter quippe primitie frugum uel primogenitorum principia operum bonorum ostendunt, uel ipsam bonam uoluntatem, que prior est opere, quam Pelagiani sibi tribuendo offendunt; Deus autem dum illa sibi a nobis iubet offerre, indicat ad ipsius gratiam pertinere. In decimis itaque Domino offerendis denarius numerus perfectionem significat, quia usque ad ipsum numerus crescit; ideoque sicut in primitiis principia uoluntatum, ita decimis consummationem nostrorum operum ad Deum referre  precipitur, a quo et boni operis initium, et perfectionis designatur effectus. uerum quod dixit: Primogenita asini mutabis oue . Per asinum quippe hoc loco immunditia; per ouem uero innocentia designatur. Asini ergo primogenita oue mutare, est immunde uite primordia ad innocentie simplicitatem conuertere, ut postquam illa peccator egit, que ut immunda Dominus respuit, ea iam agendo proferat, que Dei sacrificio ut munda imponat. Quod uero sequitur: Si non redimes, occidetur, quia nimirum mens immunda, et delictis obnoxia, si non fuerit in melius commutata, necabitur morte perpetua.



CAPUT XXXuIII. De uitulo combusto igni.

Descendens itaque Moyses de monte cum tabulis, dum audisset populum quod fuerat in idolo consecratus, indignos eos iudicans accipere legem, proiecit de manibus suis tabulas, quibus confractis, incendit  uitulum, quem psalmauerant. Sed quid sibi uelit iste uitulus, quem fecerunt filii Isrel in solitudine: uel quid significet quod Moyses ipsum uitulum igne combussit, minutatimque concidit, et in aquam aspergens potum populo dedit? Si enim tabulas, quas digito Dei, hoc est operatione Spiritus sancti, scriptas acceperat, ideo fregit, quia indignos eos quibus eas legeret iudicauit, si denique ut ab eis ille uitulus penitus aboleretur, incendit eum, et contriuit, et in aquam sparsit atque submersit. Ut quid potum hoc populo dedit, quem non excitet factum hoc ad querendam et ad intelligendam propheticam significationem. Occurrat ergo iam intentis mentibus, quia diaboli corpus significauerit in uitulo, id est, homines in omnibus gentibus, quibus ad hec sacrilegia caput, hoc est, auctor est diabolus. Aureum propterea, quia uidentur idololatrie ritus uelut a sapientibus instituti. De quibus dicit Apostolus: Quoniam cognoscentes Deum, non sicut Deum glorificauerunt, aut gratias  egerunt; sed euanuerunt in cogitationibus suis, et obscuratum est insipiens cor eorum, dicentes enim se esse sapientes, stulti facti sunt. Et immutauerunt gloriam incorruptibilis Dei, in similitudinem imaginis corruptibilis hominis, et in uolucrum, et quadrupedum, et serpentium ; ex hac quasi sapientia iste uitulus aureus, qualia solebant Aegyptiorum etiam ipsi primates, et tanquam docti homines adorare figmenta. Hoc ergo uitulo significatum est omne corpus, id est, omnis societas gentilium idololatrie deditorum. Hanc sacrilegam societatem Dominus iehsu illo igne comburet, de quo in Euangelio dicit: Ignem ueni mittere in terram . Ut quoniam non est qui se abscondat a calore eius, dum in eum credunt gentes, igne uirtutis eius diabolica in eis forma soluatur. Totum deinde corpus illud comminuitur, id est ab illa male conspirationis conflatione discissum, uerbo ueritatis humiliatur, et comminutum in aquam mittitur, ut eos Isrelite, id est, euangelii  predicatores ex baptismo in sua membra, id est, in dominicum corpus, transferant. Quorum uni Isrelitarum, id est, Petro de ipsis gentibus dictum est sic: Macta et manduca . Quare etiam non: Concide et bibe? Ita ille uitulus per ignem zeli, et aciem uerbi et aquam baptismi, ab eis potius quos absorbere conabatur, absorptus est.



CAPUT XXXIX. De interfectis tribus millibus hominum.

Nunc autem quid etiam prophetice significationis habuerit, requirendum est, quod ex his multos qui sibi absente ipso idolum fabricauerunt, sine ulla cuiusque necessitudinis distentione iussit interimi. Facile est ut intelligatur hominum illorum intentione significari uitiorum talium necem, qualibus ad eamdem idololatriam defluxerunt. In talia quippe uitia seuire iubet nos Apostolus, cum dicit: Mortificate membra uestra super terram, fornicationem, immunditiam,  luxuriam, concupiscentiam malam, et auaritiam, que est idolorum seruitus . De porta uero usque ad portam ire, est a uitio usque ad uitium per quod ad mentem mors ingreditur cum gladio increpationis discurrere. Sed et ipse numerus uiginti trium millium interfectorum triplicem formam indicat peccatorum. Omne enim peccatum aut facto, aut uerbo, aut cogitatione committitur.



CAPUT XL. De confractione tabularum.

Ascendit itaque Moyses denuo in montem, iterumque dat ei Deus legem in aliis tabulis ad instar priorum precisis. Sed quid significauerunt eedem tabule, quas primo Moyses a Domino accepit, et sine mora confregit. Tabule imaginem demonstrabant prisce legis, non post longo interuallo pro populi peccato cessantis, alie uero ad instar priorum iteratim incise Noui Testamenti habuere figuram. Iste  non franguntur, ut ostenderetur Noui Testamenti eloquia permansura. Unde et merito decem uerbis legenda signantur, ut per eumdem numerum figura crucis exprimeretur. Huius enim forma in X littera est. Nam recto uno apice a summo in imum dicitur: rursus alio non dispari per tranuersa brachiorum componitur. Unde et ipse ait: Non ueni legem soluere, sed implere . Utique per passionem crucis, cuius imago fuit in tabulis.



CAPUT XLI. De quadraginta diebus, quos ieiunauit Moyses.

Quid autem sibi uelit quod Moyses quadraginta diebus ieiunauerit, cuius actionis quedam figura est in huius numeri consideratione. Quadragenario enim numero et Moyses, et Elias, et ipse Dominus ieiunauerunt. Precipitur enim nobis ex lege, et ex prophetis, et ipso Euangelio, quod testimonium habet ex lege et prophetis. Unde etiam in monte inter utramque personam medius Saluator effulsit, ut ab omnibus  mundi illecebris auiditatem nostram tanquam ieiunio temperantie refrenemus, quandiu perfectio decalogi legis per quatuor eiusdem mundi partes, id est, toto orbe, predicatur, ut decem quater ducta quadragenarium numerum signant.



CAPUT XLII. De eo quod dicit Dominus ad Moysen: Posteriora mea uidebis.


DISCIPULUS.

Quid est uisio, que Moysi in eremo apparuisse describitur, modo angelus, modo Dominus nominatur?


MAGISTER.

Angelus namque propter quod exterius loquendo seruiebat; Dominus autem, quia interius presidens loquendi efficaciam ministrabat. Cum ergo loquens ab interiore regitur, et per obsequium angelus, et per  inspirationem Dominus nominatur.


DISCIPULUS.

Quomodo sibi conuenit intelligi dixisse Dominum ad Moysen: Dimitte me ut irascatur furor meus contra eos, faciamque te in gentem magnam . Quomodo seruus quiuit dimittere Dominum omnipotentem facere que uellet?


MAGISTER.

Intelligi potest in eo sensu deprecandi ausum prebere seruo, ac si aperte diceretur: Pensa quanti apud me ualeas, et cognosce, quia obtinere poteris quidquid pro populo exoras. Omnes sancti namque cum ire Dei obuiant, ab ipso accipiunt ut contra impetum percussionis apponantur, atque, ut ita dixerim, cum ipso se erigunt contra ipsum, eosque uis diuina sibi opponit secum, quia in eo quod aduersum seuientes se iram fortasse opponent, intus eos gratia irascentis fouet, et famulantes interius leuat,  quos quasi aduersantes interius tolerat. Portat ergo contradictionem deprecantium, quam aspirat, et uelut uolenti imponitur, quod ab ipso ut fiat imperatur.


DISCIPULUS.

Dum Testamenti ueteris Patres intueor, multos horum, teste sacre lectionis historia, Deum uidisse cognosco. uidit quippe Iacob Deum, qui dixit: uidi Dominum facie ad faciem, et salua facta est anima mea . uidit Moyses Deum, de quo scriptum est: Loquebatur autem Dominus ad Moysen facie ad faciem, sicut loqui solet homo ad amicum suum . uidit Iob Deum, qui ait: Auditu auris audiui te, nunc oculus meus uidet te . uidit Isaias Deum, qui ait: In anno quo mortuus est rex Ozias, uidi Dominum sedentem super solium excelsum, et eleuatum , et cetera usque ad id quod ait: Regem exercituum uidi oculis meis. uidit Micheas Deum qui dicit: uidi Dominum sedentem  super solium suum, et omnem exercitum celi assistentem ei a dextris et a sinistris . Quid est ergo quot tot Testamenti ueteris Patres Deum se uidisse testati sunt, et tamen ipse dicit: Non enim uidebit me homo, et uiuet , et Ioannes ait: Deum nemo uidit unquam ?


MAGISTER.

Hoc patenter datur intelligi, quia quandiu mortaliter uiuitur, uideri per quasdam imagines Deus potest, sed ipsam nature sue speciem non potest, ut anima gratia Spiritus afflata per figuras quasdam Deum uideat, sed ad ipsam uim eius essentie non pertingat. Hinc est enim quod Iacob, qui Deum se uidisse testatur, hunc non nisi in angelo uidit. Hinc est quod Moyses, qui cum Deo facie ad faciem loquebatur, sicut loqui solet homo ad amicum suum, et in ipsa uerba sue locutionis dicit: Si inueni gratiam in conspectu tuo, ostende mihi temetipsum manifeste, ut  uideam te . Certe enim si Deus non erat, cum quo loquebatur: Ostende mihi Deum diceret, et non: Ostende temetipsum. Si autem Deus erat, cum quo facie ad faciem loquebatur, cur se petebat uidere quem uidebat? Sed hac eius petitione colligitur, quia eum sitiebat per incircumscripte nature sue claritatem cernere, quem iam ceperat per quasdam imagines uidere, ut sic superna scientia mentis eius oculis adesset, quatenus eis ad eternitatis uisionem nulla imago creata temporaliter interesset. Et uiderunt ergo Patres Testamenti ueteris Deum, et tamen iuxta Ioannis uocem: Deum nemo uidit unquam . Et iuxta eiusdem Domini uocem: Non enim uidebit me homo, et uiuet , quia in hac mortali carne consistentibus et uideri potest per incircumscriptum lumen eternitatis. Sin uero a quibusdam potest in hac adhuc corruptibili carne uiuentibus, sed tamen inestimabili uirtute crescentibus quodam contemplationis acumine eterna Dei claritas uideri.  Hoc quoque ab eiusdem ueritatis sententia non abhorret, qua dicitur: Non enim uidebit me homo, et uiuet , quia quisquis sapientiam, que Deus est uidet, huic uite funditus moritur ne iam eius amore teneatur. Nullus quippe eum uidit, qui adhuc carnaliter uiuit, quia nemo potest amplecti Deum simul et seculum. Qui enim Deum uidit, eo ipsi moritur, qui uel intentione cordis uel effectu operis ab huius delectationibus tota mente separatur. Nemo ergo Deum uidit et uixit, ac si aperte diceretur: Nullus unquam Deum spiritaliter uidit, et mundo carnaliter uixit.


DISCIPULUS.

Quid sibi uult quod Moyses ait ad Deum: Qui reddis iniquitatem patrum in filios ac nepotes, in tertiam et quartam generationem , cum scriptum sit: Quid est quod inter uos uertitur parabola in prouerbium istud in terra Isrel? Patres comederunt uuam acerbam, et dentes filiorum obstupescunt. uiuo ego dicit Dominus, si erit uobis ultra prouerbium hoc; nonne  sicut anima patris, ita et anima filii mea est. Anima que peccauerit, ipsa morietur. Pater non portabit iniquitatem filii, neque filius portabit iniquitatem patris. Iustitia iusti super eum erit, et impietas impii erit super eum, et reliqua . Quod non equaliter ac concorditer sonare uidetur, quod queso soluere stude.


MAGISTER.

In utraque etenim sententia dum dissimilis sensus inuenitur auctoris, animus ut discretionis uiam subtiliter requirat instruitur. Peccatum quippe originale a parentibus trahimus, et nisi per gratiam baptismatis saluamur, etiam parentum peccata portamus, quia unum uidelicet cum illis sumus. Reddit ergo iniquitatem patrum in filios, dum pro culpa parentis ex originali peccato anima polluitur prolis. Et rursum, non reddit iniquitatem parentum in filiis, quia cum ab originali culpa per baptismum liberamur, non parentum culpas, sed quas ipsi committimus,  habemus. Quod tamen intelligi aliter potest, quia quisquis praui parentis iniquitatem imitatur, etiam ex eius delicto constringitur. Quisquis autem parentis iniquitatem non imitatur, nequaquam delicto illius grauatur; unde fit ut iniquus filius, iniqui patris non solum sua que addidit, sed etiam patris peccata persoluat, cum uiis patris, quibus iratum Dominum non ignorat, etiam adhuc suam malitiam adiungere non formidat; et iustum est ut qui sub districto iudice uias parentis iniqui non timet imitari, cogatur in uita presenti etiam culpas parentis iniqui persoluere. Unde et illic dictum est: Anima patris mea est, anima filii mea est. Anima que peccauerit, ipsa morietur , quia in carne nonnunquam filii etiam ex patris peccato perimuntur. Deiecto autem originali peccato ex parentum nequitia, in anima non tenentur.


DISCIPULUS.

 Quid est enim quod paruuli filii plerumque a demonibus arripiuntur?


MAGISTER.

Hoc datur sentiri, quod caro filii ex patris pena multatur. In semetipso enim percutitur pater iniquus, et percussionis uim sentire contemnit plerumque in filiis, ut acrius uratur dolor carnis patris, et per filiorum penas mens patris iniqua puniatur. Cum uero non paruuli, sed etiam perfectiores filii ex parentum culpa feriuntur, quid aliud aperte datur intelligi, nisi quod illorum etiam penas luunt, quorum facta secuti sunt. Unde et recte dicitur: Usque ad tertiam et quartam generationem , eam quam imitantur filii parentum uitam possunt uidere, usque ad eos ultio extenditur, qui uiderunt quod male sequerentur.

Recapitulatio.---Quid uero petiuit Moyses, ut claritatem Domini uideret, dicens: Si inueni gratiam apud te, ostende mihi temetipsum manifeste . Accepit enim in presenti congruum responsum, quod faciem Domini uidere non possit, quam nemo hominum uideret et uiueret. Quid est ergo, faciem meam uidere non poteris, nisi quia quamuis ad parilitatem angelicam humana etiam post resurrectionem natura proficiat, ut ad contemplandum Deum indefessa consurgat? uidere tamen eius essentiam plene non preualet, quam ne ipsa perfectio angelica in toto uel integre attingit scire, secundum Apostolum, qui ait: Pax Dei, que exsuperat omnem sensum , ut subaudias angelorum. Sola enim sibi integre nota est Trinitas, et humanitati suscepte, que tertia est in Trinitate persona. Iam deinde sequentibus uerbis Dei future Christi Ecclesie, que mysterium figuratum est. Gestauit quippe Moyses typum populi Iudeorum, in Christum postea credituri, ideo illi dictum est: Cum transiero, posteriora mea uidebis . Quidam hunc sensum in Euangelio dicunt fuisse completum, cum ascendisset  iehsu in montem, quando apparuit Moyses, colloquens cum Iesu, et ideo ibi completam aiunt istam promissionem, quam accepit in monte Sina, cum dictum est: Posteriora mea uidebis. uidit ergo posteriora eius, id est, uidit que in posterioribus et nouissimis facta sunt. Quod autem ait Dominus ad Moysen: Est locus apud me, stabis super petram , et paulo post: Tollam manum meam, et uidebis posteriora mea , quia enim ex sola Ecclesia catholica Christus conspicitur, apud se esse locum Dominus perhibet de quo uideatur. In petram Moyses ponitur, ut Dei speciem contempletur quia nisi quis fidei soliditatem tenuerit, diuinam presentiam non agnoscit, de qua soliditate Dominus: Super hanc petram edificabo Ecclesiam meam .



CAPUT XLIII. De glorificatione Moysi.

Quod uero, descendente denuo Moyse, cum tabulis  facies eius glorificata uidetur, sed tamen uelamine tegitur, hoc significabat ut ostenderet eam legem mystico esse uelamine opertam tectamque infidelibus et occultam. Sermo quippe legis habet scientie gloriam, sed secretam; habet et cornua duorum testamentorum, quibus contra dogmata falsitatis incedit armata. Cum enim Moyses legitur, uelamen est positum super cor eorum; et manifeste dum legis et prophetarum Scripturas per nimiam soliditatem cordis carnaliter accipiunt infideles. Tota facies Moysi quodam uelamine tegitur, ita ut non possint loquentes legis gloriam sustinere; sed si conuersi fuerint ad Deum, aufertur uelamen; occidens littera morietur, uiuificans spiritus uiuificabitur . Reuela oculos meos, et considerabo mirabilia de lege tua .



CAPUT XLIu. De edificatione arce.

 Iam nunc arcam testamenti Domini inspiciamus, in qua erant reposite tabule legis. Per hanc itaque arcam, quam de lignis imputribilibus Moyses fabricauit, Ecclesia Christi significatur, edificata ex omnibus sanctis, mente et corpore incorruptis, habentibus etiam interius duas tabulas testamenti, id est obseruantiam legis et Euangelii, intus autem ac foris inauratur arca; sic et Ecclesia quasi aurum radiare debet, tam interius uite splendore, quam exterius doctrine et sapientie claritate. Corone autem auree per circuitum, et per quatuor angulos circa aurei qui per quatuor angulos iubentur adiungi hoc significant, quia in eo quod Ecclesia per quatuor mundi partes dilatata tenditur, procul dubio quatuor sancti Euangelii libris accincta predicatur, que tamen intra unius corone ambitum, id est, intra eiusdem fidei unitatem concluditur; et uectes quoque de lignis Sethim fiunt, qui iisdem ad portandum circulis inseruntur, quia fortes perseuerantesque doctores uelut imputribilia ligna querendi sunt instructione  sacrorum uoluminum, semper inherentes sancte Ecclesie unitatem denuntient, et quasi intromissis circulis arcam portent; qui auro quoque iubentur operiri, ut cum sermone aliis insonant, ipsi etiam uite splendore fulgescant.



CAPUT XLu. De urna aurea, tabulis et uirga.

In hac testamenti arca fuit urna aurea, tabule quoque et uirga Aaron. Arca hec, ut predictum est, Ecclesia est, habens duas tabulas lapideas, id est, duplicis testamenti perpetuam firmitatem: urnam quoque auream, carnem intelligimus Christi puram atque sinceram, que reconditum se manna perpetue diuinitatis conseruat, et angelici illius panis perennem et celestem gerit dulcedinem. Necnon etiam uirga Aaron, id est, eiusdem summi uerique pontificis nostri Iesu Christi salutare uexillum exprimit,  immortalis memorie semper uiriditate frondentem.



CAPUT XLuI. De propitiatorio et cherubin.

Iam porro propitiatorium super arcam testamenti positum, idem ipse Christus insinuatur, qui inter Deum et hominem medius propitiator interuenit. De quo dicit Apostolus: Quem proposuit Deus propitiationem per fidem in sanguine ipsius . Hoc propitiatorium arce superponitur, sicut et Christus caput est Ecclesie: cuius a dextris et sinistris duo cherubin consistunt, quod est plenitudo scientie, id est, dilectio Dei et proximi, per quod Dominus ostenditur; nemo enim potest peruenire ad Deum, nisi per caritatem. Plenitudo enim legis dilectio . Alii eadem duo cherubin, duo intelligunt testamenta, qui propitiatorium Dei, id est, Christi sacramenta obumbrant, testante propheta:  In medio duorum animalium cognosceris. Hi uersis uultibus se respiciunt, dum in spiritali sensu uertuntur. Tunc enim alter alterum in melius sibi concordant, et in omnibus rectius consonant. Siquidem ex utroque latere oraculum uel propitiatorium tegunt, quia uetus et Nouum Testamentum tanquam Christus sacramenta Ecclesie sub enigmatum figuris operiunt.



CAPUT XLuII. De altare.

Altare autem illud corpus Christi significabat, siue omnes sanctos, in quibus semper ardet diuinitus ignis, et semper consumitur caro.



CAPUT XLuIII. De mensa.

Posita uero mensa pacis et fidei, Ecclesie gestabat typum, in qua pascimur alimentis Scripturarum: ad cuius unitatem ex toto orbe uocibus apostolicis  Dei populus congregatur, Salomone dicente: Sapientia edificauit sibi domum, parauit suam mensam, miscuit uinum in cratere, et reliqua , dicens: uenite et edite de meis panibus .



CAPUT XLIX. De candelabro et oleo.

Candelabrum illud septem calamorum Spiritus sancti gestabat imaginem, qui septiformi gratia illustrat Ecclesiam omnem, in unitate fidei consistentem. Alii idem candelabrum Christum intelligunt, gestantem septem Ecclesias, in quibus septiformis Spiritus sancti splendore micat. Huic candelabro fiunt emunctoria, que in Isaia forcipes nuncupantur. Et hec quidam duo testamenta interpretati sunt, quibus peccata purgantur, queque inter se sancti Spiritus unione sociantur. Extra uelum autem testimonii, quod oppansum est, candelabrum ardere precipitur, quia sine ullo ueteris Testamenti uelamine  sancti Spiritus iam ueritas fulget. Oleum uero, quod de arboribus oliuarum sumendum Deus precepit, eamdem gratiam Spiritus sancti ostendit, habentem in se pacem et misericordiam per Saluatoris aduentum, unde in cordibus nostris lumen ueritatis accenditur.



CAPUT L. De tabernaculo.

Sequitur nunc figura tabernaculi, quod iubente Domino Moyses fabricare iubetur. Tabernaculum hoc per allegoriam Ecclesia est, in huius uite eremo constituta. De quo Psalmista ait: Quoniam abscondit me in tabernaculo suo in die malorum . uariis igitur speciebus instruitur tabernaculum, partim pretiosis, partim uilioribus. Per quod monstratur alios sanctos, alios esse peccatores in Ecclesia. Fideles autem omnes, et intra corpus Ecclesie constitutos; infideles uero extra sinum collocatos.  Ipsum autem tabernaculum cum in typo Ecclesie fieret, columnas eius quatuor fundari argenteas Dominus iubet. Columne iste quatuor euangeliste sunt, sancte firmitate fidei solidati. Argentee autem dicuntur propter diuini eloquii claritatem. Harum columnarum bases prophete sunt, qui suo gestamine structuram portant Ecclesie. Supra firmamentum enim prophetarum euangeliste collocant Ecclesiam, eorumque auctoritate euangelicam fidem confirmant. Caput autem columnarum aureum, ille est, de quo dicit Apostolus: Quia caput uiri Christus est .



CAPUT LI. De columnis et basibus, et capitula.

Interim et tabulas deauratas erigi precipit, et effundi earum bases argenteas iubet. Quid enim per tabulas, nisi doctores et apostoli extensa in mundum predicatione dilatati? Quid per bases argenteas,  nisi, ut predictum est, prophete signantur, qui super impositas tabulas firmi ac fusiles sustinentur, quia apostolorum et doctorum uita, dum eorum predicatione instruitur, eorum auctoritate solidatur. Unde et coniuncte bine bases singulis tabulis supponuntur, quia dum prophete sancti in uerbis suis de Mediatoris Incarnatione concordant, subsequentes predicatores Ecclesie indubitanter edificant; et cum in semetipsis non discrepant, illos in se robustius figunt. Unde et bene pelles arietum subiecit, ut per arietes duces prepositosque Ecclesiarum ostenderet; qui quia deseruire curis temporalibus non timent, oportet ut tentationum uentos et pluuias de huius mundi contrarietatibus portent, ut hi qui intra Ecclesiam spiritaliter quasi byssus et hyacinthus et purpura fulgent, securi interius resplendeant, dum prepositi et rectores eorum contra procellas et turbines seculi foris laborant.



CAPUT LII. De oppanso uelo in medio tabernaculi.


Quod uero in medio tabernaculi uelum extenditur, et exteriorum pars ab interiore separatur, illud significat, quod nunc populus Ecclesie ea que promissa sunt, uel oppansa, quousque adueniant, uidere non liceat. Sic enim et Apostolus ait: Nunc uidemus per speculum et in enigmate, tunc autem facie ad faciem . Quandiu igitur in hoc mundo sumus, tanquam per speculum ueritatem uidemus, positi quasi in sancta, nondum peruenientes ad sancta sanctorum. Sancta enim esse possunt ea que in presenti seculo habere sanctam conuersationem possunt; sancta uero sanctorum, in qua semel tantummodo intratur, ad celum quippe est transeundum, ubi est propitiatorium et cherubin, ubi et mundis corde apparere poterit Deus. In qua tamen conuersatione constituti, non sine adiutorio Spiritus sancti consistimus. Habemus enim ex uno Spiritus  sancti fonte septem lucernas, que illuminent populum Dei, id est, septemplicem Domini gratiam missam in uniuerso orbe terrarum, que populos Ecclesie fulgore sancti Spiritus diuersa carismatum claritate illustrat. Potest quidem hoc oppansum uelum, quod partem tabernaculi interioris occultabat, ne prospicerentur illuc reposita, tempus illud significari quod fuit sub lege, quia que lex et prophete cecinerunt occulta erant; et interiecto uelamine, uideri non poterant, sed posteaquam Christus adueniens, tempore passionis, uelum illud a summo usque deorsum disrupit, omnia illa que antea erant occulta per Domini passionem ad nostram fidem sunt reuelata, dicente Apostolo: Nobis autem reuelauit Deus per spiritum suum, quia spiritus omnia scrutatur, et ea que sunt alta Dei .



CAPUT LIII. De diuersis donariis ad constructionem tabernaculi.

Offeruntur autem uno studio, et tamen diuersa  donaria ad constructionem tabernaculi, iuxta quod scriptum est: Aurum et argentum, es, lapides pretiosi . Tunc preterea byssum, coccum, hyacinthum, et purpuram; pelles etiam arietum rubricatas, et pelles hyacinthinas; sed et ligna imputribilia, pilos quoque caprarum ad constructionem tabernaculi , sed et quidquid in cultum et ad uestes sanctas necessarium erat, uiri cum mulieribus prebuerunt: Armillas et inaures, et annulos, et dexteralia, omne uas aureum in donaria Domini separatum. Si quis habuit hyacinthum, purpuram, coccum bis tinctum, byssum, et pilos caprarum . Figura itaque prioris tabernaculi Ecclesie typus est. Per hec itaque munera significantur meritorum dona, quibus ornatur Ecclesia. Fides eius auro comparatur, sermo predicationis argento. Quod uero in ornamento, siue tabernaculo necessaria sunt, uiri cum mulieribus prebent, hoc significat, quia intra Ecclesiam uirtutes fortium, que per uiros  exprimuntur, exigua opera infirmorum, que per mulieres intimantur, omnia locum inueniunt, quia ad usus sancte edificationis accipiuntur. Collatio uero ipsa non fit necessitate, sed sponte, quia fides spontanea est. Nam per armillas, que lacertos astringunt, prepositorum ualde laborantium opera demonstrantur. Per inaures subditorum obedientia exprimitur. Per annulos signaculum secretorum ostenditur. Unde et quedam minus intelligentium occultantes quasi sub signaculo recondunt doctores, ne indignis quibusque Dei sacramenta credantur. Unde et iustus letatur, et dicit: In corde meo abscondi eloquia tua, ut non peccem tibi . Porro per dextralia opera bona et dextera commemorantur. Per uas aureum, in donaria Domini separatum, diuinitatis intelligentia accipitur. Que tanto ab infirmorum amore disiungitur, quanto ad ea sola que terrena sunt a mandato subleuatur. Porro per hyacinthum spes celestium premiorum ostenditur;  per purpuram cruor ac tolerantia passionum, amore regni perpetui exhibita declaratur. Per bis tinctum coccum caritas demonstratur, que perfectione sui bis tingitur, qui a Dei et proximi dilectione decoratur. Per byssum immaculata carnis incorruptio et splendidissimus sanctimonie candor ostenditur. Byssus enim linum est candidum. Per pilos autem caprarum, ex quibus ciliciorum asperitas texitur, dura penitentie afflictio designatur. Dum igitur alii per armillas et annulos forti magisterio exercentur, alii per inaures et dextralia deuotam audiendi obedientiam, rectamque operationem exhibent, alii per uas aureum preclaram subtilioremque Dei intelligentiam tenent, alii per hyacinthum, purpuram et coccum, audita celestia sperare, credere, amare non desinunt, etiam que adhuc subtiliore intellectu minime cognoscunt. Alii per byssum incorruptionem carnis offerunt. Alii per caprarum pilos deplorant aspere, quod libenter admiserunt. Ecce ex tanta diuersitate operum unum conficitur tabernaculum,  sicut ex diuerso puluere unus compingitur terre globus infusione sancti Spiritus irrigatus. Iam porro ligna Sethim imputribilia omnes sancti intelliguntur, mente et corpore incorrupti; neque enim seculo pereuntes, sed permanentes eterni. Lapides quoque pretiosi, confessores, apostoli, sacerdotes, omnesque iusti, quos etiam lapides uiuos beatus Petrus Apostolus dicit: Ut sitis, inquit, lapides uiui, cedificati in templo Dei . Hec igitur omnia efferuntur in tabernaculo Dei, ut nullus desperet salutem, offert et alius aurum, sensum; alius argentum, eloquium; alius uocem eris, sicque fiunt multa in tabernaculo. Mensa scilicet et candelabrum, altare, columne, bases, tabule, crateres, scyphi, thuribula, phiale, mortariola, et emunctoria, paxilli, tentoria, quibus diuersitatibus tota illa tabernaculi, id est, Ecclesie pulchritudo distinguitur. Nam tabernaculum Ecclesia est, in qua est mensa, id est, unitas fidei; uel certe Scriptura sacra, qua uniuersi  fideles spiritali cibo pascuntur. Candelabrum quoque cum septem lucernis Christus est cum septem Ecclesiis. Emunctoria quoque eius, hoc est, geminum testamentum; et columne, doctores sancti, firmitate fidei solidati; nec non et bases, id est, prophete suo fundamine structuram gestantes Ecclesie. Ibi etiam et tabule, apostoli, predicationis fidei dilatati. Tentoria, prepositi uidelicet et predicatores, qui strictius laborant contra huius seculi turbines. Sunt ibi et crateres, id est, distributiones hominum. Sunt et paxilli, hoc est, principes Ecclesie, in quibus pendent omnia genera populorum quasi uasorum. Scyphi quoque, doctrine eloquia, siue sensus; nec non et thuribula, uirtutes scilicet operum, uel orationes sanctorum, quibus odor suauitatis ascendit ad Dominum. Phiale quoque, apostoli et doctores, pleni uitalibus aquis. Ibi lilia, uirginitatis candor, siue mortariola, laborum passionumque tolerantie, quibus mortificantur membra penitentium. Et he quidem species dispensationesque donorum sunt diuise  per Spiritum sanctum fidelibus, ut in singulis distributionibus perfectum Christi tabernaculum construatur, in quibus habitat Deus in medio sanctorum.



CAPUT LIu. De unguento quo perungitur tabernaculum.

Porro unguentum quo perungitur tabernaculum chrisma est, quo ungitur populus fidelis in Ecclesia, in quibus diuinitas tanquam in tabernaculo habitat. Potest quidem unguentum hoc intelligi etiam uirtutes sanctorum, siue odor iustitie longe lateque diffusus. De quo dicit Apostolus: Deo autem gratias, qui triumphat nos in Christo Iesu, et odorem iustitie sue manifestat per nos .



CAPUT Lu. De incenso composito.

Incensum autem quod ex quatuor odoratissimis  generibus in maximam subtilitatem comminutis, id est, stacte, onyche, galbano et thure componitur. Hec in forma orationum fidelium constituta beati Ioannis Apocalypsis ostendit: Et illi quidem uiginti quatuor seniores prociderunt ante agnum, habentes unusquisque citharas et phialas aureas, plenas incenso, que sunt orationes sanctorum . Quanquam et speciem quatuor elementorum horum quatuor odorum nature significare uideantur, ut thus, quod perlucidum est, eri comparetur; stacten uero aquis; galbanus et onyx terre atque igni; ut per hec omnium que in celo et infra celum, et in terra et in aquis sunt, placitum Deo incensum sit, hic creature laudis oratio. Sanguis autem ille, quo Moyses populum aspergit ac purificat, et tabernaculum testamenti, omniaque que in eo erant, dicens: Sanguis hic sanguis testamenti , mirifice Domini Iesu sanguinem predicare monstratur, quo omnium credentium corda purgantur, quo fides Ecclesie  signatur, quo omnis populus, id est, Christi corpus omnis tabernaculi sanctificatur, dicente Domino discipulis: Hic est sanguis meus noui testamenti, qui pro multis effundetur , ad implendum in ueritate id quod per Moysen fuerat ostensum in imagine.



CAPUT LuI. De ueste pontificis.

Iam nunc indumenta pontificis que sint, queque potius significent, demonstrandum est. Sacerdotem autem Aaron illum significari, ad quem dicitur: Tu es sacerdos in eternum secundum ordinem Melchisedech . uestis eiusdem sacerdotis Ecclesia est, de qua dicit Apostolus: Ut exhiberet sibi gloriosam Ecclesiam, non habentem maculam aut rugam . Quatuor colores, ex quibus uestis eius contexitur, meritorum est diuersitas, que intra sanctam Ecclesiam in Christi corpore rutilat. Poderem autem illam,  id est sacerdotalem lineam, Incarnationem Christi accipimus, que de terra est, et significatur in pedibus. Linum enim de terra oritur, cidarim super caput eius, et auream laminam, splendorem diuinitatis intelligimus, ut nos quidem secundum hominem podere, secundum Deum cidari ornati esse uideamur. Feminalia uero illa que induit, castitatem corporis Christi et integritatem ostendit. Cingulum uero illud, quo sacerdotale pectus astringitur, chorus sanctorum uel concordia figuratur, qui in unitate fidei Christum amplectuntur; tunica autem illa talaris, a capite usque ad plantas dimissa, eadem Ecclesia Christi usque ad finem temporum permansura. Hec uestis tota sit hyacinthina. Hyacinthus enim erio colore resplendet, scilicet, ut omnis Ecclesia, que sursum sunt, sapiat, et tota ad amorem celestium surgat. Mala autem punica in inferioribus posita eiusdem Ecclesie unitatem declarant. Nam sicut in malo punico uno exterius cortice multa interius grana muniuntur,  sic in numero sancte Ecclesie populos unitas fidei contegit, quos intus diuersitas meritorum tegit. Tintinnabula uero inter mala granata testimonia consonantia, prophetie intelliguntur, et doctores sancti in medio Ecclesie collocati, quorum lingua doctrine scientia resonat. Tangit utrasque acies tintinnabuli, id est, partes Legis et Euangelii. Hec autem tintinnabula in extremo uestimento sunt posita, idcirco et de fine mundi, et de uita futura disputantes, nunquam sileant. Superhumerale autem, pallium Saluatoris insinuat potestatem et regnum, sicut scriptum est: Principatus eius super humeros eius . Duos autem lapides smaragdini insuper humerali a dextera et leua positi, duo sunt populi, gentilis dexter et Iudeus, qui fuit aliquando dexter, sinister est. Habentes in se sculpta nomina duodecim patriarcharum, id est, ad imitandum uite exempla sanctorum Apostolorum. Alii eosdem lapides duos duo testamenta dixerunt, siue litteram et spiritum, in  quibus tenentur legis uniuersa mysteria. In dextera spiritus, in leua littera. Rationale uero pectori superpositum, quterno lapidum ordine distinctum, sermonem figurat euangelicum, qui quadruplicato ordine ueritatem fidei nobis et doctrinam Trinitatis exponit, cui conuenit in gemmis apostolicus sermo tam uirtute, quam numero. Hoc autem rationale duplex est, quia euangelice doctrine scientie doctrina scientia operta est et abscondita, simplex et mystica. Item idem sacerdos Christus, non incongrue interpretatur in membris suis, et maxime in pontifice, qui moratur in sanctis, et offert uictimam pro populo carnis immaculati agni, sacro ordine conficiens. Primo enim quod in Aaron pectore rationale iudicii uittis ligantibus imprimitur, significat ut sacerdotale cor nequaquam cogitationes fluxe possideant, sed ratio sola constringat, quod etiam rationali uigilanter adiungitur, ut duodecim patriarcharum nomina describantur. Scriptos etenim sanctos Patres semper in pectore ferre debent, quorum exempla  imitari non cesset; et quod in utroque humero sacerdos uelamine superhumeralis astringitur, ut contra aduersa ac prospera uirtutum semper ornamento muniatur. Et quod superhumerale ex auro et hyacintho et purpura bis tincto cocco et torta fieri bysso precipitur, quantum sacerdos clarescere uirtutum diuersitate debeat demonstratur. In sacerdotis quippe habitu aurum fulget, dum intellectu sapientie emicat, cui hyacinthus, qui erio colore resplendet, adiungitur, scilicet, ut omne quodquod tractat, ad amorem celestium surgat. Huic admiscetur regalis purpura, ut suggestiones uitiorum ueluti ex potestate regia comprimat. Coccus quoque bis tinctus ipsius superhumerali adiungitur, ut ante interni iudicis oculos omnium uirtutum bona ex caritate decorentur, quia caritas, que in dilectione Dei et proximi pendet, quasi ex duplici tinctura refulget, cui bis tincto cocco torta byssus adiungitur. De terra enim byssus nitente specie oritur, per quod candens  decor munditie corporalis castitas designatur: que uidelicet torta pulchritudine superhumerali innectitur, quia tunc castimonia ad perfectum munditie candorem ducitur, cum per abstinentiam caro affligitur. Siquidem et balteo precingitur, per quod rerum incentiua et luxuria libidinum restringantur. Tabernaculum autem sacerdos ingrediens, in tunica tintinnabulis ambitur, ut uidelicet uoces predicationis habeat, ne superni inspectoris iudicium ex silentio offendat. Mala quoque punica tintinnabulis coniunguntur, ut per eius doctrinam fidei unitas designetur. Quod autem in prima parte tabernaculi quotidie sacerdos ad immolandas hostias introibat, instantia nobis quotidiana precipitur, ut ab hoc loco ubi populus Dei celestibus uocibus eruditur, nunquam abscedamus, sed quotidie confessionis et laudis  spiritale sacrificium offeramus, id est, humilitatem animarum nostrarum, que sunt uere hostie, sicut scriptum est: Sacrificium Deo spiritus contribulatus . Illud autem quod semel in anno pontifex, relicto populo, ingrediebatur in sancta sanctorum, ubi erat propitiatorium, significat pontificem nostrum Dominum Iesum Christum, qui in carne positus per totum annum erat cum populo annum illum, de quo ipse dicit: Euangelizare pauperibus misit me, et uocare annum Domini acceptum, et diem propitiationis . Iste ergo semel in anno in die propitiationis intrat in sancta sanctorum, id est, completa dispensatione penetrauit celos, intrans ad Patrem, ut eum propitium humano generi faciat, et exoret pro omnibus in se credentibus.





QUAESTIONES SUPER LEuITICUM.



CAPUT PRIMUM. De quatuor generibus principalium oblationum.


In exordio Leuitici quatuor genera principalium oblationum describuntur, que in odorem suauitatis Domino offerri iubentur, id est, primum, uitulus de armentis sine macula; secundum, agnus de ouibus; tertium, turtur et columba; quartum, similago conspersa azyma, oleo uncta, et clibano cocta. Reliqua autem sacrificia pro qualitatum causarum persona populi offerebantur. Primum itaque sacrificium uitulum ex armentis Christum demonstrat, ex patriarcharum progenie descendentem; hic aratro crucis sue terram carnis nostre edomuit, atque Spiritus sancti semen uirtutum fruge ditauit. Iste uitulus sine macula est, quia sine peccato ad passionem ducitur. Offertur autem non in tabernaculo, sed ad ostium eius, quia extra castra passus est Christus. Per filios autem Aaron sacerdotis offertur sanguis eius, quod  de Anna et Caipha intelligitur, quia consilium facientes effuderunt sanguinem Christi. Secunda hostia de ouibus, agnus oblatus idem Christus propter innocentiam figuratur. Hic est agnus qui apud Isaiam in sacrificium adducitur, et a Ioanne omnibus demonstratur: Ecce Agnus Dei, ecce qui tollit peccatum mundi . Bene ergo in sacrificio agnus offertur, ut innocentie et passionis Christi figura demonstraretur. Bene et hedus quia per eius mortem auctor peccati diabolus agnoscitur iugulatus. Tertium sacrificium dicitur turtur et columba; turturem carnem Christi manifestum est esse, Salomone dicente: Speciose gene tue sicut turtur . Columba Spiritus sancti figuram habere Ioannes Baptista declarat, dicens: Super quem uideris Spiritum sanctum descendentem sicut columbam, hic est Filius meus , ac per hoc turturem et columbam, id est, carnem Christi Spiritu sancto sociatum per mysterium passionis, sacrificium Deo in odorem suauitatis.  Ista tria sacrificia offert homo, id est, Christus iehsu. Quartum autem anima offert, id est, Ecclesia offert sacrificium de simila, Ecclesie catholice figuram pronuntians, que ex conuenientibus membris quasi simila ex multis credentium granis collecta est, et legis et Euangeliorum mola inter litteram et Spiritum separat, per aquam baptismatis adunatam, chrismatis oleo perunctam, sancti Spiritus igne solidatam, per humilitatem Spiritus Deo placens effecta. He sunt quatuor oblationes, quadriformem Christi et Ecclesie habitum demonstrantes.



CAPUT II. De figuris hostiarum.

Hostiarum diuersitates exsequitur, quarum typus  imaginem passionis Christi preferebat. Nam postquam ipse oblatus est, omnes hostie cessauerunt, que in typo uel umbra eiusdem precesserant, figurantes illud sacrificium, quod unus et uerus Sacerdos obtulit Mediator Dei et hominum, cui sacrificii promissas figuras in uictimis animalium celebrare ante oportebat, propter mundationem futuram carnis et sanguinis, per quam unam uictimam fieret remissio peccatorum, de carne et sanguine contractorum, que regnum Dei non possederunt , quia eadem substantia corporalis in celestem commutabitur qualitatem. Ipse enim in uitulo propter uirtutem crucis offerebatur; ipse in agno, propter innocentiam; in ariete propter principatum; in hirco, propter similitudinem carnis peccati, ut de peccato damnaret peccatum ; in turture, et columba, propter Deum hominem, quia Mediator Dei et hominis in duarum substantiarum coniunctione ostendebatur. Porro in similaginis conspersione credentium,  per aquam baptismatis collectam Ecclesiam, que corpus est Christi, perspicue demonstrabat. Nos autem moraliter munus Deo uitulum offerimus, cum carnis superbiam uincimus; agnum, cum irrationabiles motus et insipientes corrigimus; et hedum, dum lasciuiam superamus; columbam, dum simplicitatem mentis ostendimus; turtutem, dum carnis seruamus castitatem; panes azymos, dum non in fermento malitie, sed in azymis sinceritatis et ueritatis ambulamus .



CAPUT III. De igne sacrificii.

Ignis in sacrificio id significabat, uelut absorbens mortem uictoria . In eo autem populo hec rite celebrata sunt, cuius regnum et sacerdotium prophetia erat uenturi regis et sacerdotis, ad regendos et congregandos fideles in omnibus gentibus, et introducendos in regnum celorum, ad sacrarium angelorum, et ad uitam eternam. Huius itaque ueri  sacrificii sicut religiosa sacramenta Hebrei celebrauerunt, ita sacrilega imitamenta pagani, que immolant gentes, ut ait Apostolus: Demonibus immolant, et non Deo. Antiqua enim res est, et prenuntiatiua immolatio sanguinis, futuram passionem Mediatoris ab initio generis humani testificans. Hanc enim primus Abel obtulisse, in sacris litteris inuenitur.



CAPUT Iu. Quod mel in Dei sacrificio non offeratur.

Quod mel in Dei sacrificium non offertur, indicat apud Deum nichil uoluptuosum, nichil suaue huius mundi placere, nichil quod non habeat mordacitatis aliquid ueritati fore acceptum. Unde et Pascha cum amaritudinibus manducatur.



CAPUT u. Quod sal in omnibus sacrificiis admisceatur.


E contrario admisceri in omnibus sacrificiis sal iubetur, scilicet ut omnia que ad Christi honorem offerimus sal rationis ac discretionis semper accipiant.



CAPUT uI. Quod in sacrificiis oleum offeratur.

Quod uero in sacrificio oleum offerebatur, significat, ut quidquid ad cultum Christi, et deuotionem sanctorum impendimus, totum cum hilaritate faciamus: Nihil, ut ait Apostolus, ex tristitia aut necessitate, hilarem enim datorem diligit Deus . Oleum uero hilaritatem significat, sicut scriptum est: Ut exhilaret faciem eius in oleo .



CAPUT uII. De sacrificio eius qui sacramentum protulit, et ablutionem.


De eo autem qui iuramentum obtulit, ut uel male uel bene quid faceret, atque hoc ipsum obliuione transcendit, dicitur: Offerat agnum de gregibus, siue capram, orabitque pro eo sacerdos, et pro peccato eius. Sin autem non poterit offerre pecus, offerat duos turtures, uel duos pullos columbarum: unum pro peccato, et alterum in holocausto . Iuramentum namque proferre, est uoto nos diuine seruitutis alligare; et cum bona opera promittimus, bene nos facere spondemus. Cum uero abstinentiam cruciatumque carnis nostre uouemus, male ad presens nobis facere iuramus. Sed quia nullus in hac uita perfectus est, quamlibet Deo deuotus sit, qui inter ipsa quantulumcunque pia uota pro peccato agnus offerri de gregibus siue capra precipitur. Quid enim per agnum, nisi actiue uite innocentiam. Quid per capram, que in summis sepe extremisque pendens rupibus, pascitur, nisi contemplatiua uita signatur. Qui ergo se  conspicit promissa hec et proposita non implesse, in sacrificium Dei se studiosius debet, uel innocentia boni operis uel in sublimi pastu contemplationis accingere. Et bene agna de gregibus, capra uero offerri de gregibus non iubetur, quia actiua uita multorum est, contemplatiua paucorum. Et cum hec agimus, que multos agere et egisse conspicimus, quasi agnum de gregibus damus; sed cum offerentis uirtus ad agnam capramque non sufficit in remedio penitentis, adiungitur ut duo columbarum pulli uel turtures offerantur. Scimus quia columbarum pulli uel turtures pro cantu gemitus habent. Quid ergo per duos columbarum pullos, uel turtures duos, nisi duplex penitentie nostre gemitus designatur, ut cum ad offerenda bona opera non assurgimus, nosmetipsos dupliciter defleamus, quia et recta non fecimus, et praua operati sumus. Unde et unus turtur pro peccato, alter uero offerri in holocaustum iubetur. Holocaustum namque totum incensum dicitur. Unum  ergo turturem pro peccato offerimus, cum pro culpa gemitum damus; de altero uero holocaustum facimus, cum pro eo quod bona negleximus, nosmetipsos funditus succendentes igne doloris ardemus.



CAPUT uIII. De filiis Aaron exstinctis.

Filii autem Aaron, qui, imponentes altari ignem alienum, igne diuino exusti sunt, illos significauerunt, qui, Dei traditione contempta, alienas doctrinas appetunt, et magisteria humane actionis inducunt, quos increpat Dominus et obiurgat in Euangelio, dicens: Reiicitis mandatum Dei, ut traditionem uestram statuatis . uidetur et ignem alienum incendere, quisquis, corporee uel secularis alicuius cupiditatis ignem in sacrario suo cordis accendens, audet altaris Domini appropinquare, que non accipiunt, nisi illius ignis accensionem. De quo ait Dominus: Ignem ueni mittere in terram . Hoc  igne nos Dominus iehsu semper incendet, ut illuminemur in sensibus, ne flagremur in uitiis.



CAPUT IX. De discretione ciborum.

Nunc autem de discretione ciborum, ubi lex de mundis et immundis quedam animalia ad esum quasi munda concessit, quedam uero interdixit quasi non munda. Primum enim sciendum est quidquid a Deo institutum est mundum esse, et in ipsa institutionis auctoritate purgatum. Quid ergo est in animalibus? Igitur mores pinguntur humani, et actus et uoluntates, ex quibus ipsi fiunt mundi et immundi. Hec itaque munda esse dicit: Omne, inquit, quod habet diuisam ungulam, et ruminat in pecoribus, comedetis . Quod cum diceret, non pecora, sed mores hominum discernebat. Denique hi homines mundi sunt, qui ruminant, qui in ore semper portant quasi cibum diuina precepta. Hi et ungulam findunt, quia  duo testamenta Legis et Euangeliorum credentes, se firmo passu innocentie iustitieque uitam conficiunt. Item Iudei rummant quidem uerba Legis, sed ungulam non findunt, hoc est, quod nec duo testamenta recipiunt, nec in Patrem et Filium fidei sue gressus statuunt, propterea immundi habentur. Heretici quoque licet ungulam findunt, in Patrem et Filium credentes, et duo testamenta recipientes, sed quia doctrinam ueritatis in ore non ruminant, nichilominus et ipsi immundi sunt. Nam quod adiecit Scriptura, dicens: Ex omnibus que gignuntur in aquis, et habent pinnulas et squamas, hec comedetis; quidquid autem pinnulas et squamas non habet, abominabile uobis erit . Quod ergo in piscibus squamosa et aspera pro mundis habentur, hispidi et hirsuti, et firmi ac graues mores hominum approbantur; que autem sine his sunt, immunda dicuntur, quibus leues et lubrici et infidi, et effeminati mores dicuntur. Quid autem sibi uult quod lex dicit: Camelum non  manducabis, nisi quod de exemplo animalis uitam damnat informem et criminibus tortuosam. Cum autem in cibum suem prohibet, reprehendit utique cenosam, et luteam, et gaudentem uitiorum sordibus, uitam; et cum leporem accusat, reformatos utique in feminis uiros damnat. Quis autem mustele corpus cibum faciat, sed furtum reprehendit. Quis lacertam, sed odit uite incertam uarietatem. Quis postremo stellione uesci possit, ut hec lex magnopere prohiberet, sed maculas mentium exsecratur. Quis accipitrem, aut miluum, aut aquilam, sed odit raptores uiolento scelere uiuentes. Quis uulturem, sed exsecratur predam de aliena morte querentes, sic et cum coruum prohibet, uoluntates nigras. Passerem quoque dum interdicit, intemperantiam coarguit quando noctuam, odit lucifugas uanitates; quando caradrium, nimie lingue intemperantiam. Quando cignum prohibet, ceruicis alte superbiam denotat; quando uespertilionem, querentes tenebras noctis similes errores. Hec ergo paria et lex in animalibus  exsecratur, que in illis quidem non sunt criminosa, quia in hoc nata sunt, sed quia contra naturam non ex institutione, sed ex errore quesita sunt. Sed fuit tempus aliquando antiquum, quo iste umbre uel figure exercende erant a populo uel gerende, ut abstinendum esset a cibis quos institutio quidem commendauerat, sed lex interdixerat. uerum iam finis legis Christus aduenit , aperiens cuncta legis, et obscura reserans, atque omnia sacramenta, que nobis antiquitas texerat, magister insignis et doctor celestis et institutor reserata ueritate patefecit, sub quo dicitur: Iam omnia munda mundis, inquinatis autem et infidelibus nichil mundum, sed pollute sunt eorum mens et conscientia .



CAPUT X. De immunditia parientium.

Sequitur questio de immunditia partus et contagione lepre. Ait enim Mulierem que concepit semen.  et peperit masculum, septem diebus esse immundam, octauo purificari. Que autem feminam peperit, bis septem diebus in immunditia scribitur permanere . In tabulis ergo quedam mysteria latentis arcani non est dubium continere. Septimana enim huius presentis uite tempus uideri potest, quia in septimana dierum consummatus est mundus; in quo donec sumus in carne positi, ad liquidum puri esse non possumus, nisi octaua uenerit dies, quod est futuri seculi tempus, in quo tamen die purgandus ille est qui uiriliter egit. Statim enim munda efficitur mater eius que genuit eum. Purgatam namque uitiis carnem ex resurrectione suscipiet, qui uero nichil in se habuit uirile aduersus peccatum, sed remissus atque effeminatus permanserit in actibus suis, iste neque in presentis seculi hebdomada, neque in futura purgabitur ab immunditia sua.



CAPUT XI. De lepris.


Locutus est Dominus ad Moysen et Aaron, dicens: Homo in cuius carne et cute ortus fuerit diuersus color, siue pastula, aut quasi lucens quidpiam, id est, plaga lepre, adducetur ad Aaron sacerdotem, uel ad unum quemlibet filiorum eius. Qui cum uiderit lepram in cute, et pilos in album colorem mutatos, plaga lepre est, et arbitrio eius separabitur . Lepra doctrina est falsa, proinde leprosi non absurde intelliguntur heretici, qui, unitatem uere fidei non habentes, uarias doctrinas profitentur erroris, ueraque falsis admiscent, sicut et lepra ueris falsisque locis humana corpora uariando commaculat. Huius scilicet lepre inuenimus legislatorem sex species in hominem posuisse: prima capitis et barbe; secunda, caluitii et recaluationis; tertia, carnis et cutis; quarta, cutis corporis et cicatrices albe cum rubore; quinta, ulceris et cicatricis; sexta ustionis. In capite lepram portat, qui in diuinitate Patris uel in ipso  capite, quod Christus est, peccat. Caput enim uiri Christus est . Hanc lepram habent Iudei, ualentiniani, Marcionite, Photiniani, Manichei, Ariani, Sabelliani, Macedoniani, Anthropomorphite, Priscilliani, Donatiste, Nestoriani, Eutychiani, quique omnes in caluaria lepram gerunt, quia erroris sui perfidiam aperta prauitate defendunt. In barba lepram gerunt, qui de apostolis et sanctis Christi peruerse aliquid sentiunt, atque eos falsum quodlibet predicasse confingunt. Sicut enim barba ornamentum est uiri, ita sancti apostoli et doctores ornamenta sunt corporis Christi. In corpore lepram habent, qui Ecclesie detrahunt, sicut Carpocratiani, qui negant carnis resurrectionem: sicut Nouatiani, qui nuptias damnant, et peccantibus penitentiam negant; sicut Heraclite, qui inter alios errores regnum celorum paruulos habere non credunt; sicut Ariani, qui uetant pro defunctis offerri sacrificium. In carne et cute lepram gerunt, qui carnalia uel  exteriora suadere conantur, ut Corinthiani, qui resurrectionem futuram in carnis uoluntate existimant; uel sicut Ariani, qui dicunt in fide manentibus quamuis carnaliter uiuant, non posse computari peccata. In cicatrice sanati ulceris lepram portant, qui post cognitionem et medicinam Dei, et manifestationem fidei, quam a Christo suscepit. Rursum in ipsa cicatrice ascendit aliquot indicium erroris, aut perfidia dogmatis ueteris. In carne uiua lepram gestat, qui de anima, que uita est carnis, aliquid falsum existimat, sicut Luciferiani, qui dicunt animam de carnis substantia propagatam; sicut Arabici, qui animam simul cum corpore mori putant. In cicatrice unctionis lepram habent Manichei, qui inani abstinentie cruciatu corpora sua exurunt, et per infidelitatem non munditiam inde, sed lepram gignunt. De talibus enim predicabat Apostolus: Discedunt, inquit, quidam a fide attendentes uariis spiritibus erroris, et doctrinis demoniorum, in hypocrisi loquentium  mendacium, et cauteriatam habentium suam conscientiam, prohibentium nubere, abstinere a cibis, quos Deus creauit ad percipiendum cum gratiarum actione fidelibus . Sed adhuc adiecit colores leprarum, id est, pallidam, rubentem, albam, liuidam, nigram, florescentem. Itaque dum pallidam lepram dicit, imbecillem et fragilem fidem anime denotat, que, perdito colore integre sanitatis, erroris infirmitate languescit. Cum autem rubicundam lepram ostendit, homicidii cruore mentem infectam denotat, et iniurii; cum uero albam, illos hereticos qui se mundos appellant, siue reliquos, qui de falso merito gloriantur, sicut Pelagius et Nouatus. Cum autem nigram uel liuidam lepram commemorat, inuidie et liuoris notas exsecratur; cum uero nigram insinuat, sacrificiorum fumo et busto idololatrie denigratam conscientiam detestatur. Cum autem florescentem toto corpore, et cooperientem omnem pelliculam corporis a capite usque ad pedes dicit,  auaritie crimen ostendit, quia nunc floridum et iucundum putatur hominem felicem esse in hoc mundo, et diuitem uideri in seculo. Hec enim pestis auaritie omne genus hominum quasi totum corpus crebro erroris istius contagione commaculat. Cum autem lepram, que habet ruborem, cum pallore permistum, eum hominem denotat, qui, cum sit imbecillis animo et mendax, facile in furorem prorumpit, et leuitate morum cito periurat. Pallor enim mentientem linguam significat, rubor iracundiam manifestat . Est itaque lepra peccati, que sacrificiorum oblationibus emundatur, id est, corde contrito et humiliato. Sacrificium enim Deo spiritus contribulatus est . Aqua qua lepra diluitur baptismus est, que etiam septem dierum purgatione extra castra habetur, id est, per septiformis Spiritus agnitionem purificetur. Est que iussu sacerdotis aufertur, scilicet per doctrinam. Genus autem lepre quod mundari omnino non potest eorum est qui in Spiritu sancto peccant, nec dicunt penitentes posse consequi  ueniam. De his ait ueritas: Qui peccauerit in Spiritu sancto, non remittetur ei neque in hoc seculo, neque in futuro . Quod uero iubetur leprosis ut exeant de castris, et sedeant foris donec mundetur lepra eorum, intelligitur hereticos proiici debere ab Ecclesia, donec proprio errore purgentur, et sic reuertantur ad Dominum. Eiusmodi uero, dissutis tunicis, capite deoperto et ore obuoluto, sordere iubetur, lepre emundationem exspectans. Tali modo debet sordere impenitentia, dissutis tunicis, id est, omnibus secretis manifestatis; capite deoperto, ut a cunctis eius denuntiatio uideatur; ore clauso, ne ulterius impia doceat uel loquatur. Sed adhuc adiecit Scriptura, lepram esse in uasis, in parietibus domus, in uestimento, in trama, in stamine. Lepra in parietibus domus hereticorum congregatio denotatur, que per sacerdotem purgari debet; lepra in uasculis, unicuique homini proprii corporis delicta; lepra in stamine, uel in uestimento,  peccata que extra corpus committuntur, uel que in ipso corpore perpetrantur. Stamen enim anima hominis intelligitur, et trama mollissimi corporis sensus.



CAPUT XII. De sacerdote magno, et cultu eius.

Dixit Dominus ad Moysen: Pontifex, id est, sacerdos maximus inter fratres suos, super caput fusum est unctionis oleum, et cuius manus in sacerdotio consecrate sunt, uestitusque est sanctis uestibus, caput suum discooperiet, uestimentum non scindet, et ad omnem mortuum non ingredietur omnino. Super patre quoque suo et matre non contaminabitur, nec egredietur de sanctis, ne polluat sanctuarium Dei, quia oleum sancte unctionis Dei sui super eum est. Ego Dominus. uirginem ducat uxorem, uiduam et repudiatam et sordidam atque meretricem non accipiat, sed puellam de populo suo, ne contaminet semen suum . Sacerdos  magnus inter fratres suos, hic est de quo scriptum est: uade ad fratres meos et dic eis: Ascendo ad Patrem meum, et ad Patrem uestrum, ad Deum meum, et ad Deum uestrum . Super cuius caput fusum est unctionis oleum, iuxta quod propheta Dauid dicit: Dilexisti iustitiam, et odisti iniquitatem, propterea unxit te Deus Deus tuus oleo letitie pre participibus tuis . Cuius consecrate sunt manus: iste consecratas habet manus, dum eas in passione extendit pro expiatione totius seculi. uestimentum eius non scinditur, id est, non patitur diuidi in hereses et schismata Ecclesiam suam, que illi inherendo uestis est propria, cuius indumenti figura fuit tunica illa Iesu inconsutilis, sed per totum textilis que in passione eius non scinditur, sed indiuidua a possidente seruatur. Ad mortem non accedat, quia peccatum non fecit . Per peccatum enim mors intelligitur, sicut scriptum est: Anima que peccauerit, ipsa morietur. In patre et matre  non contaminabitur; in matre quidem Christus non est pollutus, cum ante secula nasceretur de Patre; similiter in patre non est commaculatus, cum in seculo nasceretur ex matre. Solus enim ipse in seculo mundus ingressus est, procedens ex utero uirginali sine contagione uirili. Nam omnes nos dum peccamus, contaminamur in patre, de quo creati sumus, si in heresim deuoluamur. Item in matre contaminamur, si credentes Deo, Ecclesiam in aliquid ledimus, uel libertatem matris celestis indigna peccati seruitute fedamus. De sanctis non discedat, quia Christus per susceptionem carnis sic descendit in mundum, ut nunquam desereret celum. Et uiduam repudiatam ac meretricem non ducat uxorem, sed uirginem. uidua et repudiata est Synagoga, de qua Dominus loquitur per Isaiam, dicens: Quis est liber repudii matris uestre, quo ego dimisi eam . Meretrix autem heresis est, que multorum errore uel libidini patet. Tales non copulantur Christo, nisi sola Ecclesia uirgo, que non habet maculam aut  rugam: de qua Apostolus: Despondi uos uni uiro uirginem castam exhibere Christo . Dicitur quidem et anima sponsa esse, sed illa que fidei simplicitate et actuum puritate incorrupta probatur. Et uirgo est et uidua anima que discedens a iugo Legis, Euangelii precepta non seruat. Est et repudiata, quia peccando a Christi corpore separatur, etiamsi non proiiciatur ab episcopo. Est et meretrix, que ad se recipit amatores, id est, contrarias potestates et demones, qui desiderium capiunt pulchritudinis. Pulchra namque a Deo creata est anima, et satis decora, que imaginem et similitudinem Dei habet. Sequitur dehinc: De genere suo ducet uxorem, animam scilicet, que ei fide coniungitur; nec contaminabit semen suum, id est, uerbum Dei, quod in Ecclesia predicatur. Sicut in Euangelio scriptum est: Ne dederitis sanctum canibus, neque mittatis margaritas uestras ante porcos, ne conculcent eas pedibus suis . Hucusque que de summo  sacerdote predicata sunt, mystice ad Christum pertinuerunt. Dehinc ea ipsa sic interpretantur in membris suis, et maxime in sacerdotibus ad quos pertinent spiritalia sacramenta, qui etiam quantis polleant priuilegiis, breuiter percurrendum est. Dicit enim de eo: Caput, inquit, suum non discooperiat, id est, ut sacramenta Christi, qui caput est, uelamento mysteriorum honoret; et uestimenta sua non scindet, ne in heresim et schismata transeat. Super omnem animam que mortua est, non ingredietur; id est ad omne peccatum, quod ad mortem pertinet, non accedet. Super patre suo et matre non inquinabitur: scilicet ne tanta indulgeat pietate parentum amorem, ut Dominum suum offendat et creatorem; neque ita misereatur propinquis, ut erga Deum uideatur culpabilis. Quanti enim episcopi, quanti monachi, dum curam gerunt parentum, suas animas perdiderunt. De sanctis non egredietur, ut semper in opere et cogitatione sancta moretur. Qui enim loquitur, quod  otiosum et reprehensione dignum est, de sanctis egreditur, et polluit sanctificationem Dei: quia non incedit ut seruus Christi. uiduam et repudiatam et meretricem non ducat uxorem, sed uirginem, id est, nichil de uetere homine, et pristina uoluntate amplectatur, sed uitam omni puritate florentem possideat. De genere suo ducet uxorem: utique si uitam amplectatur sanctorum, quorum per fidem proximus est. Inter hec precipitur iisdem, ut ministrantes in templo uinum et siceram non bibant, ne ebrietate et crapula et curis huius uite pregrauentur corda eorum; nec partem habeant in terra nisi solum Deum, ne dum de terrenis cogitant, superna obliuiscantur. Ab hoc quoque conuiuio iubentur uicinos et mercenarios separari, et seruis tantum ciborum dari reliquias; et uicinus hereticus est, qui proximum se titulo Christiani nominis asserit. Mercenarius Iudeum ostendit, qui fructum obseruantie Legis carnaliter querit. Cum istis ergo sacerdos Dei non  participat Euangelii pabulum, quod est ad refectionem animarum, sed tantummodo cum Christi seruis datur, de hisque superferuntur altari, sacerdoti pectus et brachium dextrum; in pectore legis mundas cogitationes, doctrineque notitiam; in brachio dextero opera bona ad pugnam contra diabolum, ut armata manu, quod corde conceperit, operum exemplo perficiat. Datur ei et de priuato maxilla, ut eloquentiam habeat. Datur et de uictimis uenter, cuius indicio discat luxuriam extinguere, et contemnere gulam.



CAPUT XIII. De sacerdotibus, qui non offerant sacrificium.

Inter hec etiam iubetur ipsis sacerdotibus ut nulla debilitate insignes sint, ne cecus, ne claudus, uel paruo aut grandi, uel torto naso, ne fracto pede aut manu, nec gibbosus, ne lippus, ne albuginem habens in oculo, ne iugem scabiem, ne impetiginem in corpore, ne ponderosus: que omnia referuntur ad anime  uitium. Mores enim anime, non natura damnatur. Nam cecus sacerdos est, qui Scripturam scientie non intelligit, et quo gressum doctrine uel operis porrigat, per ignorantiam nescit. De talibus scriptum est: Speculatores eius ceci omnes. Claudus est, qui quidem intelligit quod docere debet, sed tamen precepta que docet, non implet. Paruo autem naso est, qui ad tenendam mensuram discretionis idoneus non est. Grandi et torto naso est, furibundus et minax, cum superbie arrogantia, uel immoderata discretione. Fracto autem pede uel manu est, qui uiam Dei quam docet, pergere non studet. Gibbosus quoque sacerdos est, qui terrene cupiditatis pondus deprimit, et tardius ad superna intendit. Lippus uero est, cuius ingenium ad cognitionem ueritatis emicat; sed hoc carnaliter uiuendo obscurat. Albuginem quoque habet in oculo, qui arrogantia sapientie seu iustitie cecatur. Iugem uero habet scabiem, cui carnis petulantia sine cessatione  dominatur. Impetiginem quoque habet in corpore, qui auaritia uastatur in mente: que nisi in paruo compescatur, nimirum sine mensura dilatatur. Ponderosus uero est, qui si turpitudinem non exercet opere, sed ab hac cogitatione sine moderamine grauatur in mente. Talis nec sancta ingredi, nec nomen antistitis poterit possidere: quia et terrenis grauatur desideriis, et exspers est scientie ueritatis.



CAPUT XIu. De ablutione Aaron et filiorum eius.

Preterea quid sit illud, quod iuxta preceptum Dei Moyses lauisse Aaron, et filios eius legitur: iam tunc purgationem mundi et rerum omnium sanctitatem baptismi sacramento significabant. Non accipiunt uestes, nisi prius lotis sordibus; nec ordinantur ad sacra, nisi in Christo noui homines renascantur. Quod autem Moyses lauat, legis indicium est: preceptis enim Dei lauandi sumus, et cum parati  ad indumentum Christi tunicas pelliceas deposuerimus, tunc induemur ueste linea, nichil in se mortis habente; sed tota candida, ut de baptismo surgentes cingamus lumbos in ueritate, et tota pristinorum peccatorum turpitudo celetur. Unde et Dauid ait: Beati, inquit, quorum remisse sunt iniquitates, et quorum tecta sunt peccata .



CAPUT Xu. De oblatione pro sacerdotis delicto.

Quid autem sibi uelit lex imaginaria, que iubet uitulum pro peccato sacerdotis immolari, et sanguine eius septies digito populum aspergi. Deinde duos hircos offerri deberi: unum in quo sors Domini uenisset occidendum esse, et sanguine eius, similiter ut de sanguine uituli digito sacerdotis populum aspergendum. Alterum uero, in quo omnia peccata et maledictiones totius populi imponende essent, in locum desertum perducendum, ibique  dimittendum; sed prius necesse est uituli sacrificium pandere, et tum etiam hircorum causas mysteriaque eorum narrare. uitulus itaque hic, qui pro peccato sacerdotis et totius populi emundatione occidi iubetur, figuram Domini et Saluatoris nostri in semetipso portabat, qui non solum pro peccatis sacerdotalis populi, uerum et pro omni humano genere, cunctis nationibus Deo Patre permittente est immolatus. Sicut Apostolus ait: Qui Filio suo non pepercit, sed pro nobis omnibus tradidit eum . Merito et hoc loco de huius uituli sanguine septies populum digito sacerdotis aspergi iubetur, ut redemptio nostra et purificatio in Christi sanguine lata per gratiam septemplicis Spiritus demonstretur. Duo autem hirci, duorum populorum figuram perspicua ratione demonstrauerunt, propter originalem peccati preuaricationem, hireorum formam gerentes, quorum est similitudo in Euangelio. Hedi, id est, peccatores ad sinistram futuri, sed ex eis qui in Christo credidissent, et penitentiam delictorum  suorum toto corde egissent, baptismi gratiam consecuti. Hi in similitudinem huius hirci, qui in sorte Domini uenit, figuram accipiunt, cuius sanguis cum sanguine uituli permisceri iubetur: ut consortes passionis Christi effecti, participes glorie ipsius efficiantur. Sed quid est hircum in sortem Domini uenire, nisi ut populus credentium, cuius ille figuram habebat, consors et coheres Domini haberetur in regno. Sicut Apostolus ait: Heredes quidem Dei sumus, coheredes autem Christi . Alius uero hircus, qui in sortem Domini non uenit, similitudinem tenet infidelium, qui nunquam in Christo credere uoluerunt. Hi utique accipiunt maledictionem totius populi, et omnes iniquitates humani generis, et proiiciuntur in desertum locum. Sed quid est, omnes iniquitates et maledictiones accipere, nisi quia omnia peccata que ab Adam usque ad Christum humanum genus admisit, illi soli sunt percepturi qui nec credere in Christo, nec expiari  Christi sanguine uoluerunt; et sic onusti et pregrauati iniquitatibus et maledictionibus totius humani generis, in desertum locum proiicientur, id est, in  tenebras exteriores? ibi est fletus et stridor dentium; et in stagno ignis, quod est gehenna, ibi ignis eorum non exstinguetur, et uermis eorum non morietur.



CAPUT XuI. Que de pecoribus non offerantur in sacrificio.

Diuersitas uictimarum, et que uel offerri debeant, uel non offerri, in hoc libro Leuiticorum dinumerantur, sed per comparationem pecorum conuersatio hominum demonstratur. Homo qui obtulerit uictimam pacificorum Domino, uel uota soluens, uel sponte offerens tam de bobus quam de ouibus, immaculatum offerat: ut acceptabile sit, omnis macula non erit in eo. Si cecum fuerit, si fractum, si cicatricem habens, si papulam aut scabiem, uel impetiginem, non offeretis ea Domino; neque adolebitis ex eis super altare Domini. Bouem et ouem aure aut cauda amputatis uoluntarie offerri potest: uotum autem ex his fieri non  potest. Omne animal quod uel contritis uel tonsis uel sectis, ablatisque testiculis est, non offeretis Domino, et in terra uestra hoc omnino non facietis. De manu alienigene non offeretis panes Deo uestro; quidquid aliud dare uoluerint, quia corrupta et maculata sunt omnia, non suscipietis ea. Primo reiicitur a sacrificio maculosum animal, uel uarium, id est, in quibus est diuersitas peccatorum, et nunc in libidine et cupiditate, nunc in diuersis criminibus commutantur. Reiicitur quidem et cecum animal, id est, qui nec Deum uidet, nec opera eius facit. Fractum quoque, id est, uitiis carnalibus uexatum atque collisum. Reiicitur et cicatricem habens, qui non digna satisfactione penitentie uulnera peccatorum deplorat; sed adhuc ueteris morbi signum per desideria uoluntatis interius gestat. Reprobatur et lingua amputatum, que Deum non confitetur, neque diuinam legem meditatur. Reiicitur et papulam habens, qui pruritu libidinis et ardore concupiscentiarum exestuat.  Similiter et scabiosum, qui peccatum carnis perficit cogitatione operis. Iam uero impetiginem habens, hereticorum figurat collectionem, que frequenter se in Ecclesie corpus immergit, et impetigo liuorem facit. Porro aure amputata sunt, qui uerbo Dei non obediunt, non faciendo que iussa sunt. Qui uero caudam habet amputatam, ille est qui bonum quod incipit, perseuerantie fine non perficit. Porro desectum, uel testiculis amputatum, indicat eos, qui cum corpore uiri sunt, turpitudinis usu effeminantur. His ergo criminibus inuoluti a sacrificio Domini reprobantur, nec efficiuntur consortes passionis Christi, nec celestis participes sanctificationis.



CAPUT XuII. De ceteris ceremoniis.

Sed neque panes alienigene offeruntur Domino, id est, superstitiosa doctrina hereticorum, uel studia superstitiosa secularium litterarum, que extra fidem  sunt, et aliena putantur. Tales enim repudiantur hostie a Domino, et reiicitur huiusmodi sacrificium ab Ecclesia catholica.





QUAESTIONES SUPER NUMEROS.



CAPUT PRIMUM. Catalogus mansionum.


DISCIPULUS.---Prima nobis questio oritur, cur hic liber Numeri nomen accepit?

MAGISTER.---Ideo hic liber unus ex quinque libris Moysi, Numeri appellatus est, eo quod egresse multitudinis Isrelitice ex Aegypto in eodem perfectorum  uirorum computatio et numerus teneatur insertus: in eo etiam profectiones eorum, et mansiones a finibus Aegypti usque ad locum et tempus, in quo Moyses defunctus est, numerantur. In quo dies dedicationis tabernaculi, et oblationum modus, non sine mystici numeri sacramento rationeque dinumeratus est. Catalogus autem mansionum filiorum Isrel, que a prima usque ad ultimam numerantur, simul quadraginta  et due sunt. De quibus Mattheus loquitur: Ab Abraham usque ad Dauid generationes quatuordecim, et a transmigratione Babylonis usque ad Christum, generationes quatuordecim, id est, generationes simul quadraginta et due. Per has currit Hebreus, qui de terra festinat transire ad celum, et Aegypto seculi derelicto terram repromissionis ingreditur. Nec mirum si illo numeri sacramento perueniamus ad regnum celorum, sub quo Dominus et Saluator a primo patriarcha peruenit ad uirginem, quasi ad Iordanem, que pleno gurgite fluens, Spiritus sancti gratia redundauit.

Prima mansio est Rameses urbs, que in extremis finibus Aegypti erat, in qua populus congregatus exiit in deserto altera die post Pascha in conspectu Aegyptiorum. Rameses interpretari quidam commotionem, uel tonitruum putauerunt, utique quia cum commoti fuerimus ad Euangelicam tubam, excitati tonitru cum gaudio eximus in mense primo, quando  hyems preteriit, quando uerni exordium est, quando cuncta renouantur: eximus quinta decima die mensis primi, in crastinum pasche pleno mensis lumine post esum agni immaculati; et calceatos pedes habentes de Apostolo, ei accinctos lumbos de pudicitia, et baculos in manibus preparatos.



CAPUT II. Pascha secundi mensis.

Secunda mansio est in Socoth: in qua coquunt panes azymos, et primum tendunt tabernacula. Unde et locus nomen accepit. Socoth quippe interpretatur tabernacula seu tentoria. Cum ergo exierimus ex Aegypto, id est, a seculo, primum tabernacula figimus, scientes nobis ad interiora pergendum, et ad sanctam terram celeste iter accelerandum.

Tertia mansio est Ethan, que est in extremo solitudinis, in qua primum uidetur Dominus precedens populum in columna ignis. Ethan sonat fortitudo siue professio. Preparemus ergo nobis  fortitudinem, assumentes perfectum robur, ut inter errorum tenebras, et confusionem noctis scientie Christi lumen appareat. Dies quoque noster nubem habeat protegentem, ut his ducibus ad terram sancte repromissionis peruenire ualeamus.

Quarta mansio est Phi hahiroth, que est contra Belsefon. Phi hahiroth interpretatur os nobilium. Proinde assumpta fortitudine nobilitemur in Domino, contemnentes et Belsefon, qui interpretatur Dominus aquilonis, eiusque superbiam declinemus. Ab hac mansione profecti filii Isrel transierunt per medium mare in deserto, uiderunt Pharaonem cum suo exercitu pereuntem, Mariam precinentem in tympanis.

Quinta mansio est Marah, ad quam uenerunt filii Isrel transito mare post triduum. Marah autem interpretatur amaritudo. Post predicationem enim Euangelii, et tabernacula transmigrantium, post assumptam fortitudinem fidei, et post baptismum atque  uictoriam, rursus uenitur ad amaritudinem, ut uoluptas atque luxuria uite amaritudine terminetur, et per crucis lignum quasi per cruciatum, iterum suauitas compensetur.

Sexta mansio est Elim, ubi erant duodecim fontes aquarum, et septuaginta palme: in figura duodecim apostolorum et septuaginta discipulorum secundi ordinis. De quorum fontibus doctrine potum haurimus, et dulces fructus uictorie carpimus. Unde et bene Elim uertitur in arietes fortes: ipsi enim sunt robusti principes, gregis duces ouium, doctores gentium.

Septima mansio est iterum ad mare Rubrum. Queritur hic, quomodo post transitum Rubri maris et fontes mare et Elim [F. et Marah et fontes Elim], rursus ad mare Rubrum uenerint: nisi forte in itinere pergentibus sinus quidam maris occurrit, iuxta quem castra metati sunt. Aliud est enim transire mare, aliud in proximo figere tabernacula. Ex quibus monemur, etiam post Euangelice doctrine disciplinam,  et cibos dulcissimos triumphorum aperire nobis interdum mare, et preterita discrimina poni ante oculos.

Octaua mansio est in solitudine Sin, qua tenditur usque ad montem Sinai. Interpretatur autem Sin rubus, uel odium: quia posteaquam uenerimus in locum Ecclesie, de qua nobis sit Dominus locuturus, grande odium mereamur inimici.

Nona mansio est Daphca: que dicitur pulsatio, iuxta quod et Dominus ait: Pulsate, et aperietur uobis. Sensusque manifestus, quia postquam uenerimus in locum Ecclesie, incipimus sacramenta pulsare.

Decima mansio est in Alus, quod interpretatur fermentum, quod tollens mulier, commiscuit farine satis tribus, donec fermentaretur totum: in hac solitudine murmurat populus propter famem, accepitque uespere coturnicem, et mane alterius diei manua; et nota, quod in decima mansione manna tribuitur, id est, post Decalogi perfectionem angelorum  panem manducare.

Undecima mansio est in Raphidim, que interpretatur dissolutio fortium, uel remissio manuum. In hac sitienti populo fons de petra Horeb in similitudinem Christi aqua erupit. Ibi iehsu in typo Saluatoris contra Amalech militat, et in signo crucis demonum aduersum nos tentamenta surgentia deuincuntur. Ibi uenit Iethro ad Moysen, dans consilium seniorum septuaginta, et in typum Ecclesie ex gentibus congregande legis imminutio Euangelio suggerente completur. Pulchre autem dissolutio ac sanitas fortium Raphidim dicitur, uel propter dissipatum Amalech, uel propter sanatum Isrel.

Duodecima mansio est in solitudine Sinai, ubi statim ueniet in mente apostolicus numerus. Sinai quippe interpretatur rubus, et significatur Ecclesia in qua nobis apostoli predicant. In hac mansione Moyses ascendit ad Dominum, ibique descendit Dominus in monte Sinai, dans legem populo suo: ibi fabricatur tabernaculum, ibi precipitur ueritas hostiarum,  uasorum diuersitas, indumenta pontificis, sacerdotum ac Leuitarum ceremonie: ibi numerus populorum Leuitarumque, et per singulas tribus populi distributio. Oblationes quoque principum in hac mansione descripte sunt. Due quoque argentee tube ad promouenda castra ibidem fieri iubentur. Ibique precipitur immundis, qui primo mense Pasche interesse non potuerunt, ut mense secundo conueniant. Sed quid sibi uelit quod hi qui longius habitant, uel immundi in anima fuerant, in secundo mense Pascha iussi sunt facere. Quod nimirum in typum intelligitur populi gentium, qui cum omnibus demonibus fornicati, immundi uidebantur in anima: salubri uero confessione mundati, ad secundam natiuitatem quasi ad secundum mensem transire precipiuntur.



CAPUT III. De Nazareis.

 Iubetur quoque in hac mansione Nazareis, ut uinum et siceram et omne quod de uuis est, non bibant, nec comedant: nec de uua quidem passa, sed nec acetum quidem ex uino. Sed in Prouerbiis precipitur: Potentes qui iracundi sunt, uinum non bibant, ne cum biberint, obliuiscantur sapientie. Quid ergo Nazarenorum nomine, nisi abstinentium continentiumque uita signatur? Hic in uino luxuria prohibetur, in sicera omnis uoluptas terrena. Sicera enim ex diuerso conficitur genere, sicut uoluptas ex diuersa uitiorum oritur passione. Illi enim uinum non bibunt, et siceram bibunt, qui ad decipiendos homines umbras quasdam et imagines simulant habere uirtutum. Uua passa illi uescuntur, qui propter humanos oculos abstinentie pallore inficiuntur, ut gloriam capiant ab hominibus. Acetum autem bibunt, qui post uite sanctitatem in uetustatem preteritorum uitiorum labuntur, et corruptione ueteris nequitie delectantur. Precipit itaque Deus, ut eos qui sanctitatis  induerunt titulum, cunctis his careant uitiis; nullamque huiusmodi perturbationem appetant, qui a tanta mente reuertuntur.



CAPUT Iu De leprosis, fluxis et immundis.

In hac mansione proiiciuntur de castris leprosi, fluxi et immundi. Leprosi heretici, fluxi cogitatione, immundi opere, ut tanquam contacti et morbidi a castris Ecclesie separentur, ne contagione morum suorum uitam polluant innocentum.



CAPUT u. Aetas bellatorum.

Ibi ab anno uicesimo annumerantur populi, qui ad prelium eliguntur. Sed cur ab anno uicesimo, nisi quia ab hac etate contra unumquemque uitiorum bella nascuntur. Ideoque ad pugnam eliguntur, ut habeant contra libidines conflictum, ne luxuria superentur.



CAPUT uI. Leuite et custodes uasorum.


Ibi etiam ab anno uicesimo et quinto Leuite tabernaculo seruire mandantur, et a quinquagenario custodes uasorum fiunt. Quid enim per annum quintum ac uicesimum, in quo flos iuuentutis oboritur, nisi ipsa contra unumquemque uitiorum bella signantur. Et quid per quinquagenarium, in quo et iubilei requiescunt in eternum, nisi interna quies, edomito bello mentis, exprimitur. Quid uero per uasa tabernaculi, nisi fidelium anime figurantur. Leuite ergo anno uicesimo et quinto tabernaculo seruiunt, et quinquagenario custodes uasorum fiunt: ut uidelicet qui adhuc impugnantium uitiorum certamina per consensum delectationis tolerant, aliorum curam suscipere non presumant. Cum uero tentationum bella subegerint, cum apud se iam de intima tranquillitate securi sunt, animarum custodiam sortiantur.  Sed quis hec prelia perfecte subigat, cum Paulus dicat: uideo aliam legem in membris, repugnantem legi mentis mee, et captiuum me ducentem in lege peccati. Sed aliud est bella fortiter perpeti, aliud bellis eneruiter expugnari. In istis excitatur uirtus, ne extolli debeant: in illis omnimodo exstinguitur, ne subsistant. Precipit dehinc ibi lex leuitas omnes pilos carnis radere: quia in his qui obsequiis diuinis assumuntur, debent ante Dei oculos a cunctis carnis cogitationibus mundi apparere, ne illicita cogitatione mens proferat, et pulchram anime speciem quasi pilis fructificantibus deformem reddat.



CAPUT uII. Due tube.

Post hec iubentur fieri due tube, quarum clangore populi mouentur ad prelium. Sic enim scriptum est de his ad Moysen: Fac tibi duas tubas argenteas ductiles. Et paulo post: Cum concisus clangor increpuerit, mouebuntur castra. Per duas enim tubas  exercitus ducitur, quia per duo testamenta siue per duo precepta caritatis ad procinctum fidei populus euocatur. Que idcirco argentee fieri precipiuntur, ut predicatorum uerba eloquii nitore refulgeant, et auditorum mentem nulla sui obscuritate confundant. Idcirco autem ductiles, quia necesse est ut hi qui uitam uenturam predicant, per tribulationum presentium tonsiones crescant. Bene autem dicitur, Cum concisus clangor increpuerit, mouebuntur castra: quia nimirum cum subtilior ac minutior predicationis sermo tractatur, auditorum mentes contra tentationum certamina ardentius excitantur. Iam ab hinc promouent filii Isrel de monte Sina, et transeunt in sepulcris concupiscentie.



CAPUT uIII. Sepulcra concupiscentie.

Tertia decima mansio est in sepulcris concupiscentie, ubi populus fastidiens celestem panem, carnes  Aegyptias desiderauit, multosque subitum uorauit incendium, ex quibus edocemur, ut qui conuersationem relinquimus seculi et Aegyptias ollas, id est, carnalium desideriorum feruores contempsimus, non debere murmurare contra celestem panem, nec uirulentias Aegyptiorum desiderare, que sunt magnarum carnium, sed simplicem manna cibum, id est, puram celestemque uitam ferre: alioquin si post percepta angelica manna, que est celestis uita, siue doctrina, rursus carnes Aegyptias, que sunt carnales huius seculi uoluptates, et concupiscentias pristinorum morum uoluerimus appetere, uorabimur nausea, et statim Domini igne torquebimur, desideriumque nostrum uertetur in tumulos, ut simus sepulcra dealbata, que foris parent hominibus speciosa, intus autem plena sunt ossibus mortuorum, et omni spurcitia.



CAPUT IX. Septuaginta uiri electi.

 In hac mansione descendit Spiritus super septuaginta uiros electos, et tunc Dominus descendit in nube, et retraxit de spiritu, qui erat super Moysen, et imposuit super septuaginta uiros. Descendente enim in nube carnis Christo, diffusa est per fidem Spiritus sancti gratia super populos, et septuaginta gentium linguis electos, uenitque super omnes donum illud uirtutis celestis, quod quondam fuerat in Moyse et prophetis.



CAPUT X. Marie obtrectatio.

Quarta decima mansio est in solitudine Haseroth: in hac Aaron sacerdos locum incidens offensionis, cum sorore sua Maria, fratri uterque obtrectant, quod alienigenam accepisset uxorem: unde illico Maria contagio lepre effloruit, quo loco euidens fuit figura mysterii, quod sacerdotalis illa plebs patrum Christo Saluatori aduersus Ecclesiam congregatam ex gentibus derogaret. Ideoque lepre sorde perfunditur,  nec redit ad Dei tabernaculum, donec statum plenitudinis gentium tempus adimpletur. Tunc enim eadem plebs pristinam poterit recipere sanitatem, dum eis septiformis spiritalis agnitio ad ueniam fuerit suffragata.

Quinta decima mansio est in Rithma, que transfertur sonitus, siue iuniperus. Ferunt autem lignum hoc ignem multo tempore conseruare, ita ut si prune eius cinere fuerint adoperte, usque ad annum perueniant. Ex quibus discimus post sepulcra concupiscentie, siue antra transire, nos ad lignum tempore multo calens, ut simus feruentes spiritu, et claro sonitu, atque in altum exaltata uoce Euangelium Domini predicemus. Ab hac mansione usque ad tricesimam secundam he continentur historie, que quia non sunt per mansiones singulas distribute, a nobis quoque in commune dicentur.



CAPUT XI. De duodecim exploratoribus.


Duodecim exploratores mittuntur ad terram sanctam: botrus refertur in ligno, et Christi breuiter passio demonstratur. Murmurat populus Iudeorum, gigantum impetum reformidans pugnat contra Amalech et Chananeum nolente Deo, et uictus intelligit que debeat in terra sancta exercere sacrificia. Dathan et Abiron filii Chore consurgunt contra Moysen et Aaron, et terre uoragine glutiuntur. Inter mortuos et uiuentes pontifex medius thuribulo armatus ingreditur, et currens ira Dei sacerdotis uoce prohibetur. uirga Aaron florem profert et folium, et in eternam memoriam uirens siccitas consecratur. uitula rufa concrematur inholocausto, et cineris eius peculiaris aspersio est, quorum quidem figuras breuiter adnotantes, ex duodecim exploratoribus incipiemus. Exploratores missi ad explorandam terram uberem, qui terruerunt populum ne crederent posse accipere terram a Domino repromissam, Scribarum  et Phariseorum pretulerunt indicium. Sicut enim illi per Moysen missi sunt, ut soli fecunditatem sollicita consideratione tractarent: ita et isti per Legem et Prophetas iussi sunt, ut Scripturarum peruestigatione Dominicum specularentur aduentum. In quo erat terra, id est, caro sancta, in qua regnum Dei et ubertatem fructuum spiritalium, et uitam eternam consequi possent. Sed sicut illi desperatione terruerunt populum, ne de Dei promissione confiderent: ita et isti Scribe et Pharisei suaserunt populo Iudeorum, ne crederent Christum, ad Aegyptum seculi huius redire cupientes. Repudiantes manna fidei, querentes ollas peccatorum nigras, et cepas putidas blasphemorum, et pepones uitiorum ac libidinum corruptione marcentes. Ille autem botrus uue, quem in ligno de terra repromissionis duo aduexere uectores: botrus pendens e ligno, utique Christus, ex ligno crucis promissus gentibus, de terra genitricis Marie secundum carnem terrene  stirpis, uisceribus effusus. Duo baiuli qui sub onere botri illius incedebant, populus est uterque, cuius prior est Iudaicus cecus et auersus, ignarus pendentis gratie, et pressus onere suspensi, cui subiicietur iudicanti. De quibus dicitur: Obscurentur oculi eorum, ne uideant; et dorsum eorum semper incurua. Qui uero posterior ueniebat, populi gentium gerebat figuram, qui credens et Christum ante oculos habens, semper eum portans uidet, et quasi seruus dominum et discipulus magistrum sequitur, sicut ipse Dominus in Euangelio ait: Si quis uult post me uenire, tollat crucem suam, et sequatur me . Hic est botrus, qui effusus est in salutem nostram, et uinum sanguinis sui, crucis contritione perfudit, atque expressum passionis sue calicem Ecclesie propinauit. Hic est botrus, quem malo granato socia muneris gratia secuta est, nostra scilicet Ecclesia mater, habens intra se per granorum numerum multitudinem populorum, per ruborem sanguinis Christi signaculo coruscantem: habentem etiam intus distinctam  gratiam sicut Apostolus ait: Diuisa carismata et dona Spiritus sancti gratia distributa, quibus omnibus indignos se increduli iudicantes, terram carnis Christi fluentem lac et mel accipere non meruerunt, quam per fidem serui eius, id est, Christiani populi consecuti sunt; de cuius doctrina quotidie dicit Ecclesia: Quam dulcia faucibus meis eloquia tua, super mel et fauum ori meo . Ficum autem, quem cum botro de terra repromissionis attulerunt imaginem legis attulisse euangelicis edocemur exemplis. Sicut et botrum constat figuram Saluatoris ostendere, quemadmodum in Canticis canticorum Ecclesia de Christo dicit: Frater meus ut botrus Cypri , quia nec Christus sine lege, nec lex sine Christo esse poterit.



CAPUT XII. De homine ligna colligente.

 Post hec quidam homo die Sabbato ligna colligens, necatur a populo. Quid autem insinuat, quod tam atrociter iussu Dei fuerit idem ab omni trucidatus populo? Quod facile ab infidelibus proponitur. Intelligant ergo quia hec omnia in typo acciderunt illis. Scripta sunt autem ad correptionem nostram. Ille autem pristinus carnalisque homo, qui diem Sabbatum uiolare ausus est, dum ligna colligeret, propter quod et punitus, formam significabat eius qui hodie in Christo signatus inuenitur agere carnale opus, id est, contrahere ligna, fenum, stipulam, ad escam ignis eterni conuenientem , que dum colligit in suam perniciem, si fuerit deprehensus, pellitur ab omnibus, et statim occiditur, dum iudicatur a spiritalibus. Sic ergo omnia quecunque illis Iudeis per legem acciderunt, formaliter intelligenda sunt.



CAPUT XIII. De Core, Dathan et Abiron.


Sequitur iam excidium Core, Dathan et Abiron, qui sibi, contra Moysen et Aaron sacerdotem, sacrificandi licentiam iudicantes, penas pro suis conatibus expenderunt. Per quos itaque significantur hi, qui hereses et schismata facere conantur, et multos secum trahendo decipiunt, contemnentes sacerdotes Christi, et se a clero eius plebis societate segregantes, constituere audent Ecclesias, et aliud altare, precemque alteram illicitis uocibus faciunt, dominice hostie ueritatem per falsa sacrificia profanantes, hi qui contra Dei ordinationem nituntur, ob temeritatis audaciam, terre compaginibus ruptis, uiuentes profundo hiatu merguntur. Nec tantum hi qui duces errorum sunt, sed et illi qui consentiendo participes eorumdem effecti sunt, in ignem eterni iudicii preparata ultione peribunt.



CAPUT XIu. Aaron cum thuribulo.


Deinde Aaron sanctus a ruina mortis populum trahere cepit, thuribulum accipiens cucurrit obuiam quassationi, stansque in medio superstitum ac peremptorum lethalem plagam obiecto sui quasi quidam murus exclusit. Iste sacerdos Dominus iehsu Christus est, principium. Sacerdos iste, ruinam mortis in mundo conspiciens, occurrit a summo celo, uenitque obuiam quasi gigas ad currendam uiam ; stetitque inter uiuos et mortuos, quia natus est et mortuus. Sicque thuribulum passionis sue accipiens, et in odorem suauitatis pretendens, suspendit ignis eterni perniciem, et inimicam pertulit mortem.



CAPUT Xu. uirga florens.

uirga autem Aaron, que post siccitatem floruit,  caro insinuatur Christi, que postquam de radice Iesse succisa est, uiuacius mortificata reuiuiscit. Itaque uirga post ariditatem uirescens, Christus est, post mortem resurgens. Ipsam enim uirgam, ipsum florem intelligimus, ut in uirga regnantis potentia, et in flore eius pulchritudo monstretur. Unde et in Canticis canticorum idem dicit: Ego sum flos campi, et lilium conuallium. Alii uirgam hanc, que sine humore florem protulit, Mariam uirginem putant, que sine coitu edidit uerbum Dei. De qua scriptum est: Exiet uirga de radice Iesse, et flos de radice eius ascendet, scilicet Christus, qui, future typum preferens passionis, candido fidei lumine et passionis sanguine purpura, flos uirginum, corona martyrum, gratia continentium est.



CAPUT XuI. uitula rufa.

Restat interea uitula rufa, in holocausto concremata, cuius cinis expiatio populi erat. Sic enim dicitur  de illa ad Moysen et Aaron: Precipe filiis Isrel ut adducant ad te uaccam rufam etatis integre, in qua nulla sit macula, nec portauerit iugum, tradetisque eam Eleazaro sacerdoti; que educta extra castra immolabitur in conspectu omnium, et intinget digitum Eleazar in sanguine eius, et asperget contra fores tabernaculi septies; comburetque eam cunctis uidentibus; tam pellem et carnes eius quam sanguinem et fimunt flamme tradetis. Lignum quoque cedrinum et hyssopum coccumque bis tinctum sacerdos mittit in flammam, que uaccam uorat; et tunc demum lotis uestibus et corpore ingredietur in castra, commaculatusque erit usque ad uesperam. Sed et ille qui combusserit, lauabit uestimenta sua, et corpus, et immundus erit usque ad uesperum, colliget autem uir mundus cineres uacce, et effundet eos extra castra in loco purissimo, ut sint multitudini filiorum Isrel in custodiam, et in aquam aspersionis, quia pro peccato uacca combusta est. Habebunt hoc filii Isrel, et aduene sanctum iure perpetuo,  et qui tetigerit mortuum, et propter hoc septem diebus fuerit immundus. Aspergetur ex hac aqua die tertio et die septimo mundabitur. Si die tertio aspersus non fuerit, uel septimo, non poterit emundari. uitula rufa caro est Saluatoris, rosea sanguine passionis, etatis integre, quia perfecta etate passionem suscepit. Quod autem non est impositum super illam iugum, hoc ostendit quod caro Christi non est subiugata delicto, neque uicta ab ullo peccato. Quod autem apprehensam eiecerunt filii Isrel extra castra, astante Eleazaro sacerdote, populum Iudeorum significat, et consensum sacerdotem in necem Domini quem eiectum extra Ierusalem crucifixerunt. Sicut ergo qui offerunt uitulam immundi sunt, sic et qui apprehenderunt Dominum peccatores habentur, et sicut is qui colligit cinerem aspersionis, mundus est, sic et omnes mundi sunt, qui passionem Christi predicauerunt gentibus et in toto orbe terrarum doctrinam eius asperserunt, populosque Domino collegerunt. Lignum autem et hyssopum  crucem putamus, et baptismum. Per hyssopi enim fasciculum aspergebantur agni sanguine, qui mundari solebant, typice figurantes lauacrum baptismatis et ablutionem eterni fontis. Per coccum autem bis tinctum figuram sacri sanguinis significari, quo peccatores abluuntur; bis tinctum autem, quia per eum et corpore et corde mundamur. Hec enim tria ad purgationem peccatorum sunt tradita: primo per cedrum, fides ligni crucis; secundo, per hyssopum, martyrium; tertio, per coccum sanguinis dominici sacramentum. Sicut autem illuc die tertia purgari iubentur, ita et omnis anima purgatur ab omnibus delictorum sordibus, quecunque credit Christum Dominum die tertia a mortuis resuscitatum. Huiusmodi etiam homo mundus erit in die septima, id est, in regno sanctorum adueniente Domino, et beatus ac letus partem celestis illius regni potietur. Qui autem non fuerit aspersus, id est, huius gratie fide munitus, peribit anima illa de regno sancti sanctorum,  et de populo fidelium. Ex sanguine autem huius uitule ideo septies tabernaculum iubet aspergi, quia septem sunt Spiritus sancti carismata, que per Christi sanguinem super Ecclesie populos distribuuntur, per quam ab omni delicto purgantur, sicut Apostolus ait: Iam abluti estis in sanguine Christi, et passione eius. Quod uero uitula cum pelle et ossibus suis comburitur, et agnus ille paschalis pari modo concrematur, ne ossa eius confringantur, hoc ostendit quod Domini Iesu Christi corporis in passione non essent confringenda crura, sicut euangelista testatur. Moraliter autem uacca rufa, cuius cinis expiatio populi est, non aliter immolari et offerri ad altare Domini poterit, nisi qui terrena opera non fecerit iugumque delicti non traxerit, nec uinculis peccatorum fuerit alligatus. Iam dehinc post exploratores et botrum, post excidium superborum et sacerdotale thuribulum, postque uirgam florentem et uitule combuste aspersionem, reuertamur ad  mansiones.

Sexta decima mansio in Ramoth quod Latine dicitur mali Punici diuisio, que significat Ecclesiam, quasi multa grana uno cortice contegit, dum omnem turbam credentium in fidei unitate concludit.

Decima septima mansio in Lebna, que Latine transfertur in laterem: legimus quod Aegyptius populus lateres faciens ingemuit. Ex quibus discimus in itinere istius uite de alio in alium transitum nunc nos crescere, nunc decrescere, et post ordinem ecclesiasticum sepe ad laterem, id est, carnalia opera, transmigrare.

Decima octaua est in Ressa, que in frenos uertitur. Si enim post profectum rursum ad lutulenta opera descendimus, infrenandi sumus, et cursu uagi atque precipites Scripturarum retinaculis dirigendi.

Decima nona mansio est in Ceelatha, que interpretatur Ecclesia, scilicet, ut uagi currentum gressus  frenis ad Ecclesiam retrahantur, et ad fores quas ante reliquerant rursus festinent intrare.

uicesima mansio est in monte Sepher, qui interpretatur pulchritudo, id est, Christus; et uide quid prosint frena: a uitiis nos retrahunt, introducunt ad uirtutum choros, et in Christo monte pulcherrimo habitare faciunt. De quo scriptum est: uenite ascendamus ad montem Domini .

uicesima prima mansio est in Arada, que uertitur in miraculum; et uide quam pulchre est ordo uirtutum: post frenos in Ecclesia intromittuntur. Post habitationem ad Christi montem ascendimus, in quo positi miramur in eo quod nec oculus uidit, nec auris audiuit, nec in cor hominis ascendit .

uigesima secunda mansio est in Maceloth, que in cetu uertitur, id est, Ecclesia; in hac enim consistit multitudo credentium, iuxta quod scriptum est: Ecce quam bonum, et quam iucundum habitare fratres in unum .

 uigesima tertia mansio est in Thahath, que interpretatur pauor, quia dum quisque uenit ad Ecclesiam, atque ascendit in montem pulcherrimum Christum, et stupore et miraculo Christi magnitudinem confitetur, adiungat deinde timorem, qui custos est beatitudinis, ut altum non sapiat, quia Deus superbis resistit, humilibus autem dat gratiam .

uigesima quarta mansio est in Thare, quam nonnulli uertunt in malitiam, siue pasturam. Quod bene ad prepositos Ecclesiarum, uel ad custodiam anime refertur, ut sollicitus sit quisque qui habet pauorem, ne eo diabolus in caulas ouium, id est, in Ecclesiis per diuersa uitiorum foramina introire nitatur.

uigesima quinta mansio est in Methca, que uertitur in dulcedinem. Ascendisti in excelsum Patris, admiratus es uirtutum choros, timuisti ruinam, abiecisti insidiatores. Dulcis te protinus fructus laboris insequitur, ut merito dicas: Quam dulcia faucibus  meis eloquia tua super mel et fauum ori meo .

uigesima sexta mansio est in Hesmona, que Latine festinationem sonat, scilicet, ut postquam dulces fructus laboris sumpserimus, nisi simus quiete contenti et otio, sed rursum ad altiora properantes, obliuiscamur preteritorum, et in futura nos extendamus .

uigesima septima mansio est in Moseroth, quod interpretatur uincula, siue, disciplina, scilicet ut festino gradu pergamus ad magistros, eorumque teramus limina et precepta, uirtutem ac mysteria Scripturarum uincula putemus esse eterna. Hec sunt Christi uincula, de quibus in Ecclesia seu in Isaia legitur: uiri sublimes ad te transibunt, et tui erunt serui; post te ambulabunt colligati uinculis. . Et alia diaboli uincula, quibus ruptis, uicit hostes Samson. De qualibus Propheta dicit: Dirupisti uincula mea, tibi sacrificabo hostiam laudis  .

uigesima octaua mansio est in Beneiaacan, que per interpretationem transfertur in filios necessitatis, seu stridoris. Qui sunt isti filii necessitatis? Ipse psalmus nos docet: Afferte Domino, filii Dei, afferte Domino filios arietum ; que est tanta necessitas, que nolentibus imponatur. Cum diuinis Scripturis fueris eruditus, et leges earum ac testimonia, que uincula ueritatis sunt, scieris, contendes cum aduersariis, ligabis eos, et uinctos duces in captiuitatem, et de hostibus quondam atque captiuis liberos Dei efficies, ut repente dicas cum Sion: Ego sterilis, et non pariens, transmigrata et captiuata, et istos quis enutriuit? Ego destituta, et sola. Et isti ubi erant ? Porro quod interpretatum est filios stridoris, ad illum sensum refert, quod, timore supplicii et eius loci, ubi est fletus, et stridor dentium , deserentes diaboli uincula, Christo Domino credentium turbe colla submittant.

 uigesima nona mansio est in monte Gadgad; Gadgad interpretatur nuntius, siue accinctio, uel certe concisio. Non enim aliter possumus magistri discipulorum atque credentium eos facere filios necessitatis, nisi preceptores eorum interfecerimus crudelissimos; in occisione eorum non parcat manus nostra, armum aut extremum auricule de ore leonis extrahere a uiro. De nuntio et accinctione breuiter hec dici potest, quod filii necessitatis grandes ad uirtutis stimulos suggeramus, cum eis nuntiauerimus premia futurorum, et accinctos in rebellando docuerimus; horum trium quidquid magister fecerit, in monte consistit.

Trigesima mansio in Ietebatha, quod interpretatur bonitas, que est Christus.

Trigesima prima mansio in Hebrona, que interpretatur transitus, id est, mundus, de quo Apostolus ait: Preterit figura huius mundi . Huc uenientes sancti Dei cupiunt ad meliora transire.  De quibus Psalmista canit: Et non dixerunt qui preteribant: Benedictio Domini super uos .

Trigesima secunda mansio est in Asiongaber, que transfertur in ligno uiri. Possunt hec ligna uiri saltuum et omnium arborum genera multitudinem gentium figurare. Hucusque solitudo Pharan, decem et octo continet mansiones, que scripte in catalogo in superiori itinere componuntur.

Trigesima tertia mansio est in deserto Sin. Hec est Cades . Sin autem sancta interpretatur per antiphrasim, sicut lucus cum minime luceat, uel bellum, quod tamen sit horridum.



CAPUT XuII. Marie mors.

In hac mansione moritur Maria, et sepelitur. uidetur in Maria prophetia mortua, in Moysen et Aaron legis et sacerdotii Iudeorum finis impositus,  quod nec ipsi ad terram repromissionis transcendere ualeant, nec credentem populum de solitudine huius mundi educere, nisi solus iehsu Deus, id est, Saluator uerus Filius Dei.



CAPUT XuIII. Moysi titubatio ad petram.

In hac propter aquas contradictionis Moyses offendit Dominum, et prohibetur transire Iordanem; turbatus enim murmure populi, dubitanter petram uirga percussit, quasi illud non possit Deus facere, ut aqua de petra proflueret, quod ante iam fecerat. Quid ergo hic fides Moysi insinuat, quod aquam de petra eiiciendam titubauerit? Hanc prophetiam fuisse de Christo recte intelligimus. Dum enim Moyses in Scripturis sanctis aliam atque aliam pro re aliqua significanda personam gerat, nunc tamen populi Iudeorum sub lege positi personam gerebat, eumque inter propheticam pronuntiationem figurabat. Nam  sicut Moyses, petram uirga percutiens, de Dei uirtute dubitauit; ita ille populus qui sub lege per Moysen data tenebatur, Christum ligno crucis affigens, eum uirtutem Dei esse non credidit; sed sicut percussa petra manauit aquam sitientibus, sic plaga dominice passionis effecta est uita credentibus. Habemus enim de hac re preclarissimam et fidelissimam uocem apostolicam, cum inde loqueretur dicens: Petra autem erat Christus . Hanc ergo carnalem de Christi diuinitate Dei uenerationem in ipsius Christi altitudine, Deus mori iubet, cum mortem carnis Moysi morte imperat fieri. Sicut enim petra Christus, ita et mons Christus. Petra humilis fortitudo, mons eminens magnitudo, quia sicut Apostolus ait: Petra erat Christus, ita ipse Deus: Non potest ciuitas abscondi super montem constituta , se scilicet montem, fideles autem suos in sui nominis gloria fundatos asserens ciuitatem. Prudentia enim carnis uiuit, cum tanquam petra  percussa Christi humilitas in cruce contemnitur. Christus enim crucifixus Iudeis scandalum, gentibus autem stultitia est. Et prudentia carnis moritur, cum tanquam montis eminentia Christus excelsus agnoscitur. Ipsis enim uocatis Iudeis et Grecis Christus Dei uirtus, et Dei sapientia est .

Trigesima quarta mansio est in monte Hor. In extremis finibus Edom in quo ascendit Aaron iuxta preceptum Domini, et mortuus est anno quadragesimo egressionis ex Aegypto, eo scilicet anno quo nouus populus repromissionis terram intraturus erat; et quanquam in monte sacerdotium Eleazaro filio dereliquerit, lexque eos qui eam impleuerint perducat ad summum, tamen ipsa sublimitas non est trans fluenta Iordanis, sed in extremis terrenorum operum finibus. Et plangit eum populus triginta diebus. Aaron plangitur, iehsu non plangitur. In lege descensus ad inferos, in Euangelio ad paradisum transmigratio. Audit quoque Chananeus, quod uenisset  Isrel, et in locum exploratorum, ubi quondam offendisse populum nouerant, ineunt prelium, et captiuum ducunt Isrel. Rursumque in eodem loco pugnatur, ex uoto uictor uincitur, uicti superant; per quod intelligamus ut cum nos Dei auxilio destitutos, hostes inuaserint, duxerintque captiuos, non desperemus salutem, sed iterum armemur ad prelium. Potest fieri ut uincamus, ubi uicti sumus, et in eodem loco triumphemus in quo fuimus ante captiui.



CAPUT XIX. De morte Aaronis et serpentum uulneratione.

Trigesima quinta mansio est in Salmona. Trigesima sexta mansio est in Phunon. He due mansiones in ordine historie non inueniuntur. In his mortuo Aaron murmurant Isrelitici populi contra Deum et Moysen, manna fastidiunt, a serpentibus uulnerantur. Sed quid illud significat quod morsus mortiferi  serpentium, exaltato et respecto eneo serpente, sanabantur, nisi quod nunc in typo Saluatoris, qui ferreum antiquumque serpentem in patibulo triumphauit, diaboli uenena superantur, ita ut qui uere expresseque imaginem Filii Dei passionemque eius conspexerit, conseruetur. Hoc enim significant et uerba ipsius Domini dicentis: Sicut exaltauit Moyses serpentem in eremo, sic oportet exaltari Filium hominis, ut omnis qui credit in ipsum, non pereat, sed habeat uitam eternam . Quod uero eneus est serpens ipse, qui ligno suspensus est, es quippe metallis ceteris durabilius esse solet; et apte eneus serpens ligno suspensus est, ut Dominus et in serpente mortalis, et in ere significaretur eternus, ut uidelicet et indicaretur mortuus per humanitatem, et tamen esset quasi eneus per diuinitatem. Pulchre autem prima mansio Salmona interpretatur imaguncula, quia nimirum ibi imago expressa est Saluatoris per serpentem eneum, qui in ligno pependit. Pulchre  etiam et secunda Phunon interpretatur os, quia postea quam passionem Filii Dei cognoscimus, quod corde credimus, ore pronuntiamus, legentes illud Apostoli: Corde creditur ad iustitiam, ore confessio fit ad salutem.

Trigesima septima mansio est in Oboth, que uertitur in magos, siue pythones. Unde monstratur quia post imaginem Dei, que in cordis ratione monstratur, et confessionem fidei, que ore profertur, consurgunt serpentes, et artes malefice ad bella nos prouocant. Sed nos custodia circumdantes cor nostrum, obduramus aures nostras, ne audiamus uoces incantantium, et Syrenarum carmina negligamus .

Trigesima octaua mansio est in Iieabarim, in finibus Moab, que significat aceruos lapidum transeuntium, id est, sanctos per istud seculum ad alias mansiones transire festinantes.



CAPUT XX. De Seon rege Amorrheorum, et Og rege Basan.


Trigesima nona mansio est in Dibongad. In hac geritur bellum contra Seon regem Amorrheorum, et Og regem Basan. In his regibus licet res gesta cognoscatur, tamen per conditiones uirtutesque nominum spiritalis significatio est subiecta. Seon namque interpretatur tentatio oculorum, per quam figuratur diabolus, qui se transfigurat uelut angelum lucis , et per heresim et schismata uerisimilia mentitur, ut fallat incautos: hunc Amorrhei, id est, amaricantes, habent regem. Nisi enim quedam simulatio ueritatis precedat, non sunt hereses amaricantes, non schismata exacerbantes in Ecclesia. Iste ergo rex occiditur in unoquoque homine, quando quisque damnat simulationem, et diligit ueritatem. Og uero rex interpretatur conclusio, Basan autem confusio. Id enim agit diabolus semper, ut concludat uiam ad Dominum, opponendo idola sua,  ne credatur in Christum. Conclusio precedit ut rex sequatur, confusio tanquam plebs, quia quos modo concludit, ne credant in Christum, quando apparuerit Christus, omnes confundentur. Mansio autem ista Dibongad, interpretatur fortiter intellecta tentatio, quia nimirum si superetur simulatio, que per schisma uel heresim exacerbat Ecclesiam, et conclusio que per sacrilegium claudit fidei uiam, nichilominus tentatio intelligitur, ac deinde intellecta fortiter superatur.

Quadragesima mansio de Dibon in Gad, in Helmondeblathaim, que uertitur in contemptu palatharum, siue opprobriorum; et per hoc discimus, omnia dulcia ac illecebras uoluptatum pretereuntium in seculo contemnendas et opprobria diligenda: que si falso obiiciantur, beatitudinem pariunt, Saluatore plenissime perdocente, qui ait: Cum exprobrauerint uos homines, beati eritis .



CAPUT XXI Moysis mors.


Quadragesima prima mansio in monte Abarim contra faciem montis Nabo, ubi moritur et sepelitur Moyses, terra repromissionis ante conspecta. Nabo interpretatur conclusio, in qua finitur lex, et non inuenitur eius memoria; porro gratia Euangelii absque ullo fine tenditur: In omnem enim terram exiuit sonus eorum, et in fines orbis terre uerba illius . Simulque considerandum quod habitatio transeuntium in montibus sita sit, et adhuc profectu indigeat. Post montes enim plurimos ad campestria Moab et Iordanis fluenta descendimus, que interpretatur descensio. Nihil enim tam periculosum est quam gloria cupiditatis, et iactantia, et animus conscientia uirtutum tumescens.



CAPUT XXII. De Balaam et Balaac.

 Quadragesima secunda mansio est in campestribus Moab super Iordanem, iuxta Iericho, ubi fixerunt tentoria a domo solitudinis usque ad Belsacham in planitie Moab. In quadragesima secunda, que extrema mansio est, quedam qualiter sint gesta narremus. Sedens in ea populus a diuino Balaam, quem mercede conduxerat Balaac, Dei iussu benedicitur, et maledictio mutatur in laudes. Sed quid est quod iste Balaam, dum peruenire ad propositum tenderet, asina cui presidebat, dum uidisset angelum, loquitur. Que est enim hec asina, nisi bruta gentilitas, quam quondam Balaam, id est, seductor idololatrie, quasi brutum animal et nulla ratione renitens penitentie, quo uoluit errore substrauit. Sed ista angelum Dei uidit quem homo uidere non potuit. Et uidit et detulit, et locuta est, ut agnosceremus posterioribus temporibus sub aduentu magni angeli Dei gentilem illam plebem, mutata duritia stoliditatis, solutis Deo linguis locuturam, ita ut que  erat subiecta perfidie, in uocem fidei et confessionis erumperet. Licet et caro nostra per hoc possit intelligi. Plerumque enim caro per molestias tacta flagello sue menti Deum indicat, quem mens ipsa carni presidens non uidebat, ita ut anxietate spiritus proficere in hoc mundo cupientis, uelut iter tendentis impediat, donec ei inuisibilem, qui sibi obuiat innotescat. Unde et bene per Petrum dicitur: Corruptionem habuit sue uesanie subiugale mutum , quod in hominis uoce loquens prohibuit Prophete insipientiam. Insanus quippe homo a subiugali muto corripitur, quando elata mens humilitatis bonum, quod tenere debeat, ab afflicta carne memoratur. Sed huius correptionis donum idcirco Balaam non obtinuit, quia, ad maledicendum pergens, uocem, non mentem mutauit; consilium quippe dedit regi Balaac, ut mulieres in meritorio poneret, et ante ianuas earum aras, ut uenientes filii Isrel prius sacrificarent idolis, et sic ingrederentur ad mulieres.  Unde et fornicatur Isrel cum filiabus Madian. Sed quid est quod iste Balaam populum Dei posse decipi certa ratione colligit, dans consilium ut ex illa parte qua infirmari nouerat filios Isrel, perniciosi eis laquei tenderentur, non dubitans eos oblata copia feminarum fornicationis ruina protinus lapsuros, quia concupiscibiles animos eorum presciebat esse corruptos. Ita ergo unumquemque nostrum nequitie spiritalis uersuta malignitate in figura Balaam pertentant, illis precipue affectibus anime insidiosis laqueo pretendentes quibus nos senserint egrotare, ut, uerbi gratia, cum uiderint rationabiles anime nostre partes esse uitiatas, illo nos ordine decipere moliantur.



CAPUT XXIII. Phinees sacerdos.

Sed Phinees sacerdos zelatus, ut Domini furorem placaret, Zambrem qui ad scortum ingressus est, arripiens pugionem, utrosque transfigit, significans  per crucem Christi, non solum idololatriam, sed etiam omnem carnis affectum uel concupiscentiam primi seculi, et tunc placari Deum, dum carnis exstinguitur desiderium. Post hec rursum populus numeratur, et Leuite, ut, interfectis primis carnalibus, nouus Dei populus censeatur, qui per Iordanis baptismum transeat, et celestis hereditatis repromissionem percipiat.



CAPUT XXIu. Numerus populi.

Porro quod sexcenta millia armatorum de Aegypto numerantur egressa, et ex ipsis non sunt amplius, quam duo tantum terram repromissionis ingressi, hec figura demonstrat multos per baptismum ad fidem transire, sed ad patriam celestem ualde paucissimos peruenire. Secundum illam figuram in Euangelio, in qua multi uocati, pauci autem inueniuntur electi . Quod uero duo tantum ingrediuntur,  aut propter eos qui ex utroque populo regni celestis promissiones adipiscuntur; aut propter illos, qui per duas uias actionis et contemplationis ad eternam beatitudinem predestinantur.



CAPUT XXu. Quinque filii Salphad.

Interpellant dehinc quinque filie Salphad, et iudicio Dei hereditatem accipiunt inter fratres suos, nec legis plebs ab Euangelii possessione excluditur. Deinde iehsu Moysi in monte succedit, et discit que spiritaliter debeat offerri in Ecclesia; legi enim succedit Euangelium, ibique lex facienda precepta admonet et gratia complet.



CAPUT XXuI. Genera oblationum.

Primum quidem quid offerri debeat per singulos dies: dehinc quid in Sabbato propter spem quietis  eterne, quid in kalendis pro innouatione uite, quid in Pascha, quando consepelimur cum Christo per baptismum quasi a mortuis transeuntes ad uite nouitatem, et quid in Pentecosten propter gratiam Spiritus sancti, et indulgentiam remissionis peccatorum; quid in neomenia mensis septimi, quid in ieiunio eiusdem mensis decimi diei. Quid in scenopeia, quando figuntur tabernacula, quinto decimo die supradicti mensis.



CAPUT XXuII. De morte Balaam.

Dehinc texitur bellum contra Madianitas, et mors diuini Balaam, in cuius nece error perfidie ligno crucis interficitur; fitque deinde de Amalec preda diuisio, et oblatio ex ea animarum in tabernaculo Dei.



CAPUT XXuIII. Filii Ruben et Gad.


Post hec filii Ruben et Gad et dimidia tribus Manasse circa Iordanem possessionem accipiunt, et in repromissionis terram hereditatem habere nolunt, figurantes quia quos multa mundi implicamenta occupant, habitationem celestis patrie nequaquam desiderant.



CAPUT XXIX. Idoli destructio.

Dehinc precipitur ut populus in terra sancta idola destruat, et nullus de prioribus habitatoribus reseruetur, ad significandum ut dum in terram sanctam repromissionis per fidem ingredimur, simul cum idololatria omnia etiam uitia exstinguamus.





QUAESTIONES SUPER DEUTERONOMIUM.

 DISCIPULUS.---Deuteronomium, iuxta fidem historie, que scribit?

MAGISTER.---In Deuteronomio namque que est secunda lex, narrantur ea que in Pharan, et Obet, Laban, et Aseroth usque Cadesbarne fuerunt populo dicta a Moyse, mandata uidelicet atque promissa, maledictiones peccatorum, et promissiones beatitudinis. Ibi canit canticum Moyses, ibi dat benedictionem filiis Isrel; ibique, terra repromissionis conspecta, moritur atque sepelitur. Nonnulli autem Hebreorum quatuor tantum libros computant, id est, Genesim, Exodum, Leuiticum, siue Numerorum. Deuteronomium autem repetitionem eorumdem librorum, et quasi quoddam legis meditatorium dicunt: ea duntaxat ratione, pro eo quod illa quatuor proprias rerum gestarum continet causas, iste uero omnium.



CAPUT PRIMUM. Quid significet quod undecim diebus Deuteronomium manu scribitur.


Liber Deuteronomii repetitio est precedentium quatuor librorum legis. Nam dum illi in se proprias contineant causas, iste tamen replicat omnium: habet autem et ipse proprie innumera sacramenta, ex quibus parua pro exercitio lectoris studio memoranda innexui. Deuteronomium autem secunda legislatio dicitur, quod significat Euangelium, in cuius principio notandum est quid indicet quod undecim diebus Deuteronomium a Moysi scribitur, nisi ad significandum Iudaice plebis lapsum in Euangelio per transgressionem Decalogi mandatorum.



CAPUT II. De quadraginta annis laboriose peractis a filiis Isrel.

Quid autem significauerint XL anni, quibus laboriose peractis filii Isrel ad repromissionis terram transierunt. Per hos quippe quadraginta annos totum  seculi tempus significatur, in quo uiuit Ecclesia sub laboribus et periculosis tentationibus, sperando que non uidet per patientiam, quousqne ad promissam eterne felicitatis perueniat patriam. Ideo et Dominus quadraginta diebus ieiunauit, et quadraginta noctibus tentatus est in eremo: corpus enim eius, quod est Ecclesia, necesse est tentationes laboresque patiatur in hoc seculo, quoadusque ueniat illud tempus ubi post tentationes suscipiat consolationes. Porro quod uestis Isrel per tot annos in eremo nulla uetustate corrupta est, et morticina pellis calceamentorum tandiu sine labe durauit, potest figurare figuram incorruptibilitatis corporum,  ubi ea que corruptibilia sunt sine corruptione permanebunt.



CAPUT III. De non plantando ligno iuxta altare Dei.

Non plantabis omne lignum iuxta altare Dei, ne plantes nemus in terra: dicitur quippe ne nemus plantetur in templo. Nemus frondentes arbores et infructuose sunt, solummodo ad delectationem uisus plantate. Tales sunt et gentiles, qui rationem suam uerborum decore componunt, et non conuertunt se a uitiis, sed delectant atque istiusmodi seductione persuadent. Nos autem secundum preceptum Dei, iuxta altare Dei nemus non plantamus, si circa dominicam fidem nichil in uerbis infructuosum, nichil audientie secularis illecebrosum componimus, sed sola puritate ueritatis scientia predicationis tenemus. Hoc nemus in predicatione sapientie plantare uitabat Apostolus cum dicebat: Loquimur non in  doctis humane sapientie uerbis, sed in doctrina spiritus et uirtutis .



CAPUT Iu De auferendo preputia ligni pomiferi.

Quando ingressi fueritis in terram, et plantaueritis in ea ligna pomifera, auferetis preputia eorum: pomorumque germina immunda erunt uobis, nec edetis ex eis. Ligna quippe pomifera sunt opera uirtutibus fecunda: preputia itaque lignorum auferimus, cum de ipsa inchoationis infirmitate suspecti, primordia operum nostrorum non approbamus. Poma autem que germinant immunda existimamus, nostrisque cibis non aptamus, quia cum primordia boni laudantur operis, dignum est ut hoc animum non pascat operantis, ne dum accepta laus suauiter carpitur, fructus boni operis intempestiue comedatur.



CAPUT u. De non arando in primogenito bouis; et non tondenda primogenita ouium.


Non operaberis in primogenito bouis, et non tondebis primogenita ouium. In primogenito quippe bouis operari, est bone conuersationis primordia in exercitio publice actionis ostendere. Ouium quoque primogenita tondere, est ab occultationis sue tegmine humanis oculis inchoantia bona nostra denudare. In primogenito ergo bouis operari prohibemur, atque a primogenitis ouium detondendis compescimur: quia et si quid robustum incipimus exercere, hoc in aperto citius non debemus ostendere; sed cum uita nostra simplex, quidquid innocuum inchoat, ut  dignum est in secreti sui uelamina non derelinquat, nec hoc humanis oculis quasi subducto uellere ostendat. Ad sola ergo diuina sacrificia boum primogenita ouium proficiant, ut si quid forte innocuum incipimus, hoc ad honorem intimi iudicis in ara cordis immolemus. Quod ab illo procul dubio tanto libentius accipitur, quanto et ab hominibus occultatum, nullo laudis appetitu maculatur. Sepe autem conuersationis primordia adhuc carnali sunt uite commixta: et idcirco innotescere citius non debent, ne cum laudantur bona que placent, deceptus laude sua animus deprehendere in eis nequeat mala que latent.



CAPUT uI. De non arendo in boue simul et asino.

Non arabis in boue simul et asino. In bouis nomine populus ex circumcisione positus sub iugo legis accipitur; in asino autem populus gentium,  pertinens ad Euangelium. In boue quippe simul et asino arat qui sic recipit Euangelium ut Iudaicarum superstitionum, que in umbra et imagine precesserunt, ceremonias non relinquat. Item nonnunquam in boue bene operantium uita, in asino stultorum uecordia designatur. Quid est ergo, Non arabis in boue simul et asino? ac si diceret: Fatuum sapienti in predicatione non socies, ne per eum qui rem implere non ualet, et illi qui preualet obsistas. Bouem quippe et asinum, si necesse sit, unusquisque sine detrimento operis iungit: sapientem uero et stultum, non ut unus precipiat, et alter obtemperet, sed ut pariter equali potestate annuntient uerbum Dei, non sine scandalo quique comites fiant.



CAPUT uII. De non alligando os bouis triturantis.

Non alligabis os boui trituranti. Dictum est quod in bouis nomine uita uniuscuiusque operantis exprimitur.  Dicit quodam in loco apostolus Paulus, reprehendens et dolens quod nemo illi communicauerit in ratione dati et accepti, nisi quod aliud in loco quodam aperte exposuit dicens: Si nos uobis spiritalia seminauimus, magnum est ut carnalia uestra metamus ? Hoc significat non alligabis os boui trituranti. Unde et idem Apostolus alio loco dicit: Dignus operarius est mercede sua . uult ergo Scriptura doctoribus prestare carnalia, a quibus spiritalia consequuntur, quia qui predicatores occupauit doctrina necessaria sibi prouidere non posse.



CAPUT uIII. De non coquendo hedum in lacte matris sue.

Non coques hedum in lacte matris sue. Hedus hic sub peccatoris figura introducitur. Proinde peccans non est coquendus in lacte matris, id est, non est purgandus mediocribus tenerrimisque Ecclesie disciplinis: sed austerioribus preceptis eius sunt excoquenda  peccata, cuius magna sunt crimina, ut qui per lasciuie blandimenta se perdidit, fortiori disciplina se redimat.



CAPUT IX. De non induenda ueste ex lana et lino contexta.

Non indues uestem ex lana linoque contextam. Per lanam quippe simplicitas, per linum uero subtilitas designatur. Et nimirum uestis que ex lino lanaque conficitur, linum interius celat, in superficie lanam demonstrat. uestem ergo ex lana linoque contextam induit, et qui sub locutione innocentie, intus subtilitatem celat malitie. Hoc secundum moralem sensum; ceterum iuxta altam allegoriam lineis uestibus miscere lanam uel purpuram prohibemur, id est, inordinate uiuere; et diuersis generibus professionis uelle misceri, ut uel sanctimonialis habeat ornamentum nuptiarum, aut ea que se non continens nupsit speciem uiginitatis gerat: omnimodo hoc peccatum  est. Et si quid inconuenienter ex diuerso genere uel religione in uita cuiusque contexitur. uerum illud tunc figurabatur in uestibus, quod nunc declaratur in moribus.



CAPUT X. De non accipiendo loco pignoris superiorem et inferiorem molam.

Non accipias loco pignoris superiorem aut inferiorem molam. Accipere aliquando dicimus auferre. Unde et aues ille que rapiendi sunt auide, accipitres uocantur. Unde et Paulus apostolus dicit: Sustinetis enim si quis deuorat, si quis accipit ; ac si diceret: Si quis rapit. Pignus uero debitoris est confessio peccatoris, a debitore enim pignus accipitur, cum a peccatore iam confessio peccati tenetur. Superior autem et inferior mola est spes et timor. Spes quippe ad alta subuehit, timor autem cor inferius premit. Sed mola superior et  inferior ita sibi necessario iunguntur, ut una sine altera inutiliter habeatur: in peccatoris itaque mente incessanter debet spes et formido coniungi, quia penitentia incassum misericordiam sperat, si non etiam iustitiam pertimescat: incassum iustitiam metuit, si non etiam in misericordiam confidit. Loco igitur pignoris mola superior tolli prohibetur, quia qui predicat peccatori tanta dispensatione componere predicationem debet, ut nec derelicta spe timorem subtrahat, nec subtracta spe in solo eum timore derelinquat. Tollit enim superiorem molam, si flenti peccatori dicat, Non habebis ueniam de commissis; tollit inferiorem, si peccantem deceptione palpet, ac dicat: Age mala in quantum uis absque metu, nam Deus pius est, et ad indulgentiam paratus: sed utiliter tunc mola utraque habetur, si et spes sit commodata formidine, et formido fuerit cum spe.



CAPUT XI. De non abominando Aegyptium.

 Non abominaberis Aegyptium, quia fuisti incola in terra eius. Quamuis enim mundo renuntiantes Aegyptiam terram, id est, pristinam seculi conuersationem uel concupiscentiam declinemus, tamen dum presentis seculi necessitatibus subdimur, quasi Aegyptiam nationem nequaquam exstinguimus: et licet ab ipsa discretione separemur, non de superfluis cogitantes, sed simus secundum Apostolum uictu quotidiano indumentoque contenti. Hoc enim figuraliter mandabatur in lege, Non abominaberis Aegyptium.



CAPUT XII. De non habendo in sacculo diuersa pondera.

Non habebis in sacculo diuersa pondera, maius et minus: non erit in domo tua modius maior et minor. Pondus habebis iustum et uerum; et modius equalis et uerus erit tibi, ut multo uiuas tempore super terram. Hoc et idem legislator etiam in Leuitico interdicit,  Salomone quoque parem super hoc sententiam numero proferente: Pondus magnum et pusillum, et mensure duplices, immunda sunt utraque ante Deum: et qui facit ea, adinuentionibus suis compedietur . Proinde non solum illo corporali, sed etiam spiritali modo studendum est nobis ut nec diuersa pondera in cordibus nostris, nec in domo conscientie nostre mensuras duplices habeamus, id est, ne ipsi ea que districtiori regula moliuntur, remissiore indulgentia presumentes eos, quibus uerbum Domini predicamus, districtioribus preceptis et grauioribus, quam ipsi perferre possumus, ponderibus obruamus. Quod cum facimus, quasi diuerso pondere atque mensura preceptorum Domini mercedem frugemque uel appendimus uel metimur. Si enim aliter ea nobis, aliter nostris fratribus dispensemus, recte increpamur a Domino, eo quod stateras diuersas aut mensuras duplices habeamus: secundum illam sententiam Salomonis,  qua dicitur: Abominatio est Domino pondus duplex et statera dolosa, non est bonum in conspectu eius .



CAPUT XIII. De trium testimonio ualituro.

Non stabit aduersus alterum unus testis, sed in ore duorum aut trium testium stabit omne uerbum. Licet historialiter hec sit diuina seruanda sententia, tamen et cum contra quoslibet impios uel hereticos agimus, necesse nobis est Scripturas sanctas in testimonium uocare. Sensus quippe nostri et attestatio sine his testibus non habent fidem. Unde magis conuenit ad probationem, et ad firmum uerbum intellectus mei adhibeo duos testes, Nouum et uetus Testamentum: adhibeo etiam et tres, Euangelium, Prophetam, Apostolum, sicque stabit omne uerbum.



CAPUT XIu. De uxore fratris accipienda.

 Illud uero quod uxorem fratris ad hoc frater iussus est adducere ut non sibi, sed illi sobolem suscitaret, eiusque uocaret nomine quod inde eidem nasceretur: quid aliud in figura premonstrat, nisi quia unusquisque Euangelii predicator ita debet in Ecclesia laborare, ut defuncto fratri, hoc est Christo, suscitet semen, quia pro nobis mortuus est, et quod suscitatum fuerit eius nomen accipiat. Denique hoc implens Apostolus non carnaliter in premissa significatione, sed spiritaliter in completa ueritate, quos in Christo Iesu per Euangelium se commemorat genuisse suscitans eos, et increpans corrigit, uolentes esse Pauli. Nunquid Paulus, inquit, pro uobis crucifixus est, aut in nomine Pauli baptizati estis ? tanquam diceret: Defuncto fratri uos genui, Christiani uocamini, non Pauliani: at uero qui electus ab Ecclesia ministerium euangelizandi renuerit, ab ipsa Ecclesia merito digneque  contemnitur: hoc est enim quod in eius faciem iubetur exspuere, non sane signo huius opprobrii, ut calceamento pedis unius exuatur, ne sit in eorum sorte quibus ipse Apostolus ait: Et calceati pedes in preparatione Euangelii pacis . Et de quibus commemorat per Prophetam: Quam speciosi pedes eorum qui annuntiant pacem, qui annuntiant bona ! Qui enim sic Euangelicam fidem tenet, ut et sibi possit et Ecclesie prodesse, et renuit, bene intelligitur utroque pede discalceatus. Qui autem sibi putat ideo quia credit satis esse consultum, curam uero lucrandorum aliorum refugit, quasi unius pedis calceamentum cum dedecore amittit.



CAPUT Xu. De formidoloso et pauido ut non ingrediatur ad bellum.

Homo formidolosus et corde pauido non egredietur ad bellum. uadat et reuertatur in domum suam, nepauere  faciat corda fratrum suorum, sicut et ipse timore perterritus est. Quibus uerbis edocet non posse quemquam professionem contemplationis uel spiritualis militie arripere exercitium, qui adhuc nudari terrenis operibus pertimescunt, ne rursus ad infirmitatem mentis reuertantur, suoque exemplo alios ab euangelica perfectione reuocent, et infideliter in errore firment. Iubentur itaque tales ut discedentes a pugna, reuertantur in domum suam, quia non potest duplici corde bella Domini preliari. uir enim duplex animo, inconstans est in omnibus uiis suis. Tales quippe oportet ut ne initium quidem renuntiationis arripiant, quibus melius est ut in actiua uita consistant, quam trepide contemplationem sequentes, maiori discrimine semetipsos inuoluant. Melius est enim non uouere quam uouere et non reddere. Similiter et ille a tali malitia prohibetur qui uxorem duxerit qui plantauerit uineam, uelut propagines filiorum. Non enim potest seruire diuine militie  seruus uxoris. Sicut illud apostolicum: Qui cum uxore est, sollicitus est quomodo placeat uxori, et diuisus est : nec potest esse quis in studio contemplationis, qui adhuc in delectatione defigitur carnis. Nemo, inquit Apostolus, militans Deo, implicat se negotiis secularibus, ut ei placeat cui se probauit .



CAPUT XuI. De interemptione septem gentium, quas Dominus tradidit Isreli.

Cum introduxerit te Dominus Deus tuus in terram quam possessurus ingredieris, et deleuerit gentes multas coram te, Etheum, Gergeseum, et Amorrheum, et Chananeum et Pherezeum, et Eueum, et Iebuseum: septem gentes multo maiores numero quam tu es, et robustiores, tradideritque eos tibi Dominus, percuties eos usque ad internecionem. Septem iste gentes septem sunt principalia uitia, que per gratiam Dei  unusquisque spiritalis miles exsuperans exterminare penitus admonetur. Quod uero maioris numeri dicuntur esse, hec ratio est, quia plura sunt uitia quam uirtutes. Sed ideo in catalogo quidem dinumerantur septem nationes: in expugnatione uero earum sine numeri ascriptione ponuntur. Ita enim dicitur: Et deleueris gentes multas coram te. Numerosior est enim quam Isrel carnalium passionum populus, qui de hoc septenario fomite uitiorum ac radice procedit. De gastrimargia namque nascuntur comessationes, ebrietates; de fornicatione, turpiloquia, scurrilitas, ludibria atque stultiloquia; de philargyria, mendacium, fraudulatio, furta, periuria, turpis lucri appetitus, falsa testimonia, uiolentie, inhumanitas ac rapacitas: de ira, homicidia, clamor, et indignatio; de tristitia, rancor, pusillanimitas, amaritudo, desperatio; de acedia, otiositas, somnolentia, importunitas, inquietudo, peruagatio, instabilitas mentis et corporis, uerbositas et curiositas; de cenodoxia, contentiones, hereses, iactantia ac  presumptio nouitatum; de superbia, contemptus, inuidia, inobedientia, blasphemia, murmuratio, detractio, aliaque quam plura similia: que cum sint multo maioris numeri quam uirtutes, deuictis tamen illis septem principalibus uitiis, ex quorum natura ista procedunt, omnes protinus conquiescunt, ac perpetua pariter cum his internecione delentur. Quod autem he pestes etiam robustiores sunt, manifeste nature ipsius impugnatione sentimus, fortius enim militat in membris nostris oblectatio carnalium passionum quam studia uirtutum, que non nisi summa contritione cordis et corporis acquiruntur. Quod uero istarum perniciosarum gentium regiones salubriter possidere precipimur, ita intelligitur. Habet enim unumquodque uitium in corde nostro propriam stationem: sed si cum spiritalibus populis, id est uirtutibus contra se dimicantibus, fuerint uitia superata, locum quem sibi in corde nostro concupiscentie uel fornicationis spiritus retinebat, deinceps castitas  obtinebit: quem furor ceperat, patientia uindicabit; quem tristitia morte operante occupauerat, incipiet excludere [F. excolere] fortitudo salutaris, et plena gaudii letitia possidebit; quem acedia uastabat, incipit excolore fortitudo; quem superbia conculcabat, incipit excolere humilitas! Et ita singulis uitiis expulsis, eorum loca, id est effectus contrarios, possidebunt filii Isrel, id est anime uidentes Deum.



CAPUT XuII. Quod cum Abraham de futuris Dominus loqueretur, non septem sed decem legitur gentes dinumerasse.

Illud uero quod cum Abraham de futuris Dominus loqueretur, non septem gentes legitur dinumerasse, sed decem, quarum terra semini eius danda promittitur, qui numerus adiecta idololatria gentium, blasphemia Iudeorum, errore hereticorum euidentissime adimpletur. Quibus ante notitiam Dei et gratiam baptismi uel impia gentium, uel blasphema Iudeorum  multitudo subiecta est, donec intellectuali Aegypto commoratur. Si autem abrenuntians quis egressus exinde per Dei gratiam ad eremum peruenerit spiritalem, de impugnatione trium gentium liberatus, contra septem tantum, que per Moysen dinumerantur, bella suscipiat.



CAPUT XuIII. De muliere capta in bello.

Si, inquit, exieris ad bellum contra inimicos tuos, et uideris mulierem decoram specie, et concupieris eam, rade omnes pilos capitis eius, et ungulas eius et indues eam lugubribus indumentis: et sedebit in domo lugens patrem suum et matrem suam et domum paternam suam, et post triginta dies erit tibi uxor. Dicant Iudei quomodo apud eos ista seruentur. Quid cause, quid rationis est, decaluare mulierem, et ungulas eius abscindi. uerbi causa ponamus quod si ita inuenerit  eam is qui dicitur inuenisse, ut neque capillos neque ungulas habeat, quid habuit quod secundum legem demere uideretur? Nobis uero quibus militia spiritalis est, et arma non carnalia, sed potenti a Deo, si decoram mulierem, id est animam, que a Deo pulchra est creata, in gentili conuersatione inuenerimus et sociari uoluerimus eam corpori Christi, deposito idololatrie cultu, induitur lugubribus penitentie indumentis, deploratque patrem et matrem, hoc est, omnem memoriam mundi eiusque carnales illecebras. Deinde uerbi Dei nouacula et doctrina omne peccatum infidelitatis eius, quod mortuum et inane est, abradatur. Hoc enim sunt capilli capitis et ungule mulieris: atque ita demum salutaris lauacri unda purificata iungitur sanctis Dei, scilicet cum iam nichil in capite mortuum, nichil in manibus ex illis que per infidelitatem mortiua ducuntur, habuerit, ut neque sensibus uel actibus immundum aliquid aut mortuum gerat. Quod uero post triginta dies iubet eam duci in uxorem, ternario namque ac denario numero fides opusque  significatur. Per fidem ergo Trinitatis atque opus legis recte sociatur. Quecunque uero anima Isrelite, corpori scilicet Christi adherens, illi sine macula, sinceritate fidei, et actuum puritate. Alii putauerunt hanc mulierem decora specie rationabilem aliquam disciplinam significare, que sapienter dicta inuenitur apud gentiles. Hanc igitur a nobis repertam oportet primum de ea auferre et resecare omnem superstitionis eius immunditiam, et sic eam in studio ueritatis assumere. Nihil enim mundum habent discipline gentilium, quia nulla apud infideles sapientia est cui immunditia aliqua uel superstitio non sit admixta.



CAPUT XIX. De eo quid significet securis e manubrio lapso.

Illud autem quid significat quod Dominus per Moysen precepit dicens: Si quis abierit cum amico suo  simpliciter in siluam ad ligna cedenda, et lignum securis fugerit manum, ferrumque lapsum de manubrio amicum eius percusserit et occiderit, hic ad unam supra dictarum urbium fugiet et uiuet, ne forte proximus eius cuius effusus est sanguis, doloris stimulo persequatur, et apprehendat eum, et percutiat animam eius. Ad siluam quippe cum amico imus, quoties ad intuenda subditorum delicta conuertimur: et simpliciter ligna succidimus, cum delinquentium uitia pia intentione resecamus. Sed securis manum fugit, cum sese increpatio plus quam necesse est in asperitatem protrahit: ferrumque de manubrio prosilit, cum de correptione sermo durior excedit: et amicum percutit et occidit, qui auditorem suum prolata contumelia spiritu dilectionis interficit; correpti namque mens repente ad odium proruit, si hanc immoderata  increpatio plus quam debuit addicit. Sed is qui incaute ligna percutit, et proximum exstinguit, ad tres necesse est urbes fugiat, ut in una earum defensus uiuat: qui si ad penitentie lamenta conuersus in unitate sacramenti sub spe, fide et caritate, absconditur, reus perpetrati homicidii non tenetur. Quem exstincti proximus cum inuenerit, non occidit: quia cum districtus iudex uenerit qui se nobis per nature consortium iunxit, ab eo procul dubio culpe reatum non expetit, quem sub eius uenia spes, fides et caritas abscondit.



CAPUT XX. De pollutione somnii nocturni.

Si fuerit inter uos homo qui nocturno pollutus somnio sit, egredietur extra castra, et non reuertetur, priusquam ad uesperam lauetur aqua, et post solis occasum regredietur in castra. Nocturnum quippe est somnium tentatio occulta, per quam tenebrosa cogitatione  turpe aliquid corde concipitur, quod tamen corporis opere non expletur. Sed somnio nocturno pollutus extra castra precipitur egredi, quia uidelicet dignum est ut qui immunda cogitatione polluitur, indignum se cunctorum fidelium societatibus arbitretur: culpe sue meritum ante oculos ponat, et ex bonorum se existimatione despiciat. Pollutum ergo extra castra exire est turpi impugnatione laboranti sese ex continentium comparatione despicere. Qui ad uesperum aqua lauatur, cum defectum suum conspiciens ad penitentie lamenta conuertitur, ut fletibus diluat omne quod amicum occulta inquinatio accusat: sed post solis occasum ad castra redeat, qui deferuescente tentationis ardore, necesse est ut iterum fiduciam erga societatis bonum sumat. Post aquam quippe occumbente sole ad castra reuertitur, quia post lamenta penitentie frigescente flamma, cogitationis illicite ad fidelium merita presumenda reparatur, ut iam se a ceteris longe esse non estimet quia mundum se per affectum intimi ardoris  gaudet.



CAPUT XXI. De paxillo ferendo.

Iubetur pretera Isrelitico populo per Moysen, ut cum egreditur ad requisita nature, mittat paxillum in balteo, et effossa humo abscondat que gesta fuerint. Nature enim corruptibilis pondere grauato, ab utero mentis nostre quedam cogitationum superflua quasi uentris grauamina erumpunt. Sed portare sub balteo paxillum debemus, ut uidelicet ad reprehendendos nosmetipsos semper accincti, acutum circa nos stimulum compunctionis habeamus, qui incessanter terram mentis nostre penitentie dolore confodiat, et hoc quod a nobis fetidum erumpit abscondat.



CAPUT XXII. De quadraginta flagellis delinquentibus adhibendis.


Quod autem pro mensura peccati quadraginta flagellis delinquentes argui iussit, iam predictum est quod per quadragenarium numerum figura significetur huius temporis in quo Ecclesia per quatuor mundi partes diffusa sub Decalogo legis uiuit. Quadragenario numero delinquentes cedimur, cum in hoc tempore penitentie uerberibus flagellamur. Debet ergo quisque peccator temporalibus flagellis atteri, quatenus in iudicio purgatus ualeat inueniri. Beatus enim homo, qui corripitur a Domino. Nulla enim in eternum animaduersio affligere poterit, quos hic penitentie disciplina percusserit. Si enim hic pro peccatis cedimur, illic sine peccato inuenimur.





QUAESTIONES SUPER IESU NAuE LIBRUM.



CAPUT PRIMUM. De morte Mosi et principatu Iesu Naue.


Post mortem ergo Moysi loquitur Dominus ad Iosue dicens: Moyses seruus meus mortuus est, surge et transi Iordanem tu et omnis populus in terram quam ego dabo filiis Isrel. Defunctus est ergo Moyses, defuncta est lex: legalia precepta iam cessant, et obtinet iehsu, id est, Saluator Christus, Filius Dei, principatum, introducit populum in terram, de qua dicit Dominus: Beati mites, quoniam ipsi possidebunt terram .



CAPUT II. De duobus exploratoribus et meretrice Rahab.

Iste iehsu, filius Nun, mittit duos exploratores ad Iericho urbem, qui suscipiuntur a meretrice Rahab. iehsu iste dux populi in semetipso Dominum Christum et uocabulo ostendit et facto. Iericho autem ciuitas mundus est, ad quem Dominus Christus ad  perscrutandos mores hominum duo testamenta direxit. Nam in eo ut credentium fidem, aut rebellium peruicaciam plenius comprobaret ante aduentum iudicii sui, quasi exploratores duos legem et Euangelium destinauit. Rahab uero typum tenet Ecclesie, que de extraneis atque alienis gentibus congregata est, que antea in desideriis carnis fornicabatur in idolis. De talibus ait Dominus: Quod precedunt uos in regno celorum . Hec igitur testamenta Domini sola suscipit, et eadem fideliter conseruat. Amicos omnino non tradit, ipsa potius periclitari optans, dummodo illesa ac salua seruaret. Hec casurum mundum sicut illa ciuitatem firmiter credit, hec pro se suorumque omnium salute pactum cum testamentis Domini fecit; hec in domo sua coccum, id est, signum sanguinis, posuit. Extra hanc si quis inuentus fuerit, ruinam seculi atque incendium mundi nulla ratione uitabit.



CAPUT III. De transitu arce et diuisione Iordanis.


Populus cum arca testamenti Iordanem transeunt. Sed quid sibi uelit, quod Iordane eadem arca testamenti transeunte per sacerdotes et Leuitas deducitur turba; sicque stante aqua fluminis in cumulum Dei, populus iter incedit innoxium? Hec omnia implentur in Ecclesie populis mystica operatione. Dum enim quis ad baptismi uenerit fontem, et consistente sacerdotali et Leuitico ordine initiatus fuerit mysticis sacramentis, tunc sacerdotum ministeriis per baptismum, quasi per Iordanis fluenta ingreditur, et terram celestis repromissionis adipiscitur. Quod uero pars aquarum fluminis, que retro resiliit, perseuerat in dulcedinem, pars uero in amarum confluxit gurgitem maris, hec figura baptizatorum uarietatem designat, quia ex omnibus qui baptizantur pars quedam acceptam gratie celestis dulcedinem custodiunt, pars uero in peccatorum amaritudine conuertuntur.  Quod uero sacerdotalis ordo et Leuiticus iter ostendit populo Dei, magisterium sacerdotale monstratur. Ipsi enim et docent populum exire de Aegypto, id est, de erroribus mundi, et transire per eremum uastam, id est, per seculi tentationes. Quod uero sacerdotalis et Leuiticus ordo assistit arce testamenti, in qua lex portatur, sine dubio, ut ipsi illuminent populum.



CAPUT Iu. De duabus semitribus armatis precedentibus Isrel.

Due semitribus, que trans Iordanem a Moyse acceperunt terram, relictis mulieribus et infantibus,  cum fratribus transeuntes, prebebant illis pugnandi auxilium, usquequo et ipsi consequerentur hereditatem. Isti quippe qui per Moysen accipiunt hereditatem trans Iordanem, et cum fratribus suis armati et precincti incedunt, illi hoc loco intelliguntur, qui primum per Moysen hereditatem legis potiti sunt, unde et primogenitos esse omnes. Ruben quippe primogenitus est Iacob, ex Lia. Gad primogenitus eiusdem ex Zelpha. Manasses primogenitus est Ioseph, de Aegyptia filia sacerdotis Putipharis. In his ergo primogenitis figuraliter illi ex priori populo designantur, qui per legem placuerunt Deo, quique non requiescunt, sed expediti ad auxilium fratrum suorum consurgunt. Laborantibus enim nobis in agone uite huius, atque habentibus certamen aduersus contrarias potestates, ueniunt in auxilium nobis illi qui ante aduentum Christi per legem iustificati sunt. uidimus enim Isaiam, Ieremiam accinctos expeditosque ad auxilium nostrum de uoluminum  suorum iaculis cordis nostri hostes acerrimos uulnerantes. Accingitur et Daniel ad auxilium nostrum, cum nos de Christi regno et Antichristi futura fraude instruit atque premonet. Adest et Ezechiel, sacramenta nobis celestia in quadriformibus rotarum circulis signans. Docet et Osee bissenas agminis turmas, et precedunt nos succinctis lumbis in ueritate, quam predicant ad auxilium nostrum. Isti ergo uiri fortes pugnant nobiscum, quousque celestis repromissionis patriam consequamur.



CAPUT u. De duodecim lapidibus.

»Transeuntes itaque filii Isrel Iordanem, sustulerunt de medio fluminis duodecim lapides, quos pro testimonio posuerunt.« Illico secunde circumcisionis sequitur typus, ad significandum nobis, ut dum de lauacro consurgimus apostolice uite exempla firmissima nobis congestare debeamus, quarum semper  testimonium ad imitamenta uirtutum contueamur.



CAPUT uI. De circumcisione secunda.

»Post Iordanis autem transitum uenit iehsu in Galgala, ibique iubetur facere sibi cultros lapideos, et circumcidere secundo filios Isrel.« Percontentur inde Iudei quomodo potest quis secundo circumcidi circumcisione carnali? Semel enim circumcisus ultra non habet quod secundo possit auferri; a nobis autem, quibus lex spiritalis est, conuenienter ista soluuntur. Dicimus enim, circumcisionem primam fuisse per legem in Aegypto; sed si a lege transeat quis per baptisma Iordanis ad Euangelium, tunc accipit secundam circumcisionem spiritalem, per petram, qui est Christus. Sicque tali circumcisione purgatus, caret Aegypti opprobriis, id est, illecebris corporalium uitiorum. Nomen autem loci Galgala, quod interpretatur reuelatio, ostendit quia dum in preputio infidelitatis  ambulauerit quisque per huius uite desertum, oculos ei esse cecatos. uideamus et consequentia. Post Euangelii enim circumcisionem statim in loco reuelationis pascha celebratur, immolaturque agnus ille pro mundi salute occisus. Ac, deficiente manna typice legis, primum comedit populus panem corporis Christi, quem incorrupta repromissionis terra, id est, mater Domini uirgo Maria protulit, cuius granum in terram cadens fructum plurimum attulit. Et uide ordinem. Postquam enim sub Iesu Naue, id est, sub Iesu Christo duce positi per lauacri fluenta transimus, ac per fidem spiritali circumcisione signamur; tunc  his gradibus aduenientes, celebramus pascha, id est, immolatum Christum pro mundi salute credentes, statim pane illo dominici corporis pascimur. Occurrit deinde nobis princeps militie uirtutum celestium Christus, tenens gladium Euangelii, ad resecandam carnis nostre pollutionem. Percunctatio autem Iosue dicentis ad angelum: Noster es an aduersariorum ? discretionem suorum insinuat, qui inter bonum et malum per discretionem diiudicat, ne eos aduersarius per speciem boni fallat. Unde et Ieremie dicitur: Si separaueris pretiosum a uili, quasi os meum eris circumdatus .



CAPUT uII. De excidio Iericho, et saluatione Rahab.

»Circumdatur post hec Iericho, expugnaturque, aduersus quam gladius non educitur, aries non dirigitur, nec tela uibrantur; tube solummodo sacerdotales septem diebus continuis adhibentur, sicque circumacta arca muri Iericho subruuntur.« Iericho  autem per interpretationem luna dicitur. Luna uero mundi huius speciem tenet, quia sicut luna menstruis completionibus deficit, ita hic mundus ad completionem temporum currens, quotidianis defectibus cadit. In arca uero Ecclesia figuratur, in tubis autem ereis predicatores fortes accipiuntur. Hanc ergo urbem Iericho diebus septem ferentes arcam Isrelite, eneis tubis clangentibus circumeunt, et muri eius per arce presentiam atque erearum tubarum sonitum cadunt, quia in hoc tempore, quod septem dierum uicissitudine uoluitur, dum fertur arca, id est, dum orbem terrarum circumeunt, mouetur Ecclesia, ad predicantium uoces, quasi ad tubarum sonitum muri Iericho, id est, elati mundi, ac superbia infidelitatis obstacula corruunt, donec in fine temporum mors nouissima inimica destruatur , et impiorum perditione unica domus Rahab, tanquam unica Ecclesia liberetur a turpitudine mundi fornicationis, per fenestram confessionis in sanguine remissionis.  Ista enim meretrix in Iericho tanquam in hoc mortali seculo moratur, que ut saluari possit, per fenestram domus sue, tanquam per os corporis sui coccum mittit, quod est sanguinis Christi signum pro remissione peccatorum confiteri ad salutem. Qui inuenti sunt in domo illius, saluati sunt ab urbis; et quicunque intra Ecclesiam reperiuntur, ipsi tamen saluantur. Extra hanc autem domum, id est, extra Ecclesiam nemo saluatur.



CAPUT uIII. De furto Achan.

»Furatur interea de anathemate urbis Iericho Achan pallium et regulam auream; pro quo irascente Deo perierunt quidam manu hostili ex populo.« Iericho itaque, ut dictum est, mundi gerit figuram. De anathemate autem eius fraudans in tabernaculo suo abscondit, qui seculares mores in Ecclesie secretis  inserit, qui sub cultu Dei manens solemnitates seculi uel spectacula diligit, qui sortilegos, aruspices et augures inquirit, uel qui ceteros ritus persuadet, qui prius in Iericho, id est, in hoc seculo, habebantur. Iste ergo, quia post fidei indumentum conuersationes seculares occulte inducit, quasi pallium de anathemate tollit: sed et ille de anathemate Iericho fraudat, qui in Ecclesia hereticorum infert dogma uel superstitiosa secularium litterarum studia. Hanc enim regulam auream luculento sermone aptatam fraudati sunt Arius, Marcion et Basilides; fraudati sunt enim isti regulas aureas de Iericho, et philosophorum sectam non rectam in Ecclesiam conati sunt introducere, et maculare omnem Ecclesiam Domini, ita ut alii multi perderentur per eos; ideoque abiecti pro anathemate, quasi aceruo lapidum, ita multitudine peccatorum suorum oppressi atque exstincti sunt, quorum auctor ac peremptor ex aliis, hoc est, diabolus qui per illorum impietatem fidelium quosdam  euicerat. Rursum superatus euincitur, atque a populo Dei suspensus ligni crucis uirtute necatur.



CAPUT IX. De constructione altaris.

»Superatis igitur bostibus, edificauit iehsu altare Deo excelso ex lapidibus integris, in quibus non erat iniectum ferrum, sicut preceperat Moyses; et immolauit sacrificium, et scripsit in lapidibus Deuteronomium legis Moysi.« uideamus itaque qui sint isti lapides, ex quibus edificabatur altare. Omnes igitur qui in Christum Iesum credunt, lapides uiui dicuntur. De quibus Apostolus dicit: uos estis lapides uiui, edificati domus spiritalis . His non iniectum ferrum, quia incorrupti et immaculati carne et spiritu sunt, et iacula maligni ignita non receperunt, hi unum altare faciunt unitate fidei uel concordia caritatis. In his quoque Deuteronomium,  id est, secundum Euangelii legem, iehsu Dominus noster scripsit. Audiamus itaque eum dicentem: Dictum est antiquis: Non mechaberis; ego autem dico uobis: Si quis uiderit mulierem ad concupiscendum eam, iam mechatus est eam in corde suo . Hanc igitur legem iehsu nouam in cordibus credentium scripsit in eorum mentibus, qui altaris constructione digni sunt.



CAPUT X. De maledictionibus et benedictionibus.

»Post hec omnis populus et maiores natu, ducesque ac iudices precedebant hinc et inde arcam, steteruntque sicut preceperat Moyses in Deuteronomio sex tribus in monte Garizim, ut benediceret populum, et ipse tribus que nobiliores sunt, id est, Simeon, Leui, Iuda, Issachar, Ioseph et Beniamin. Alii uero sex ignobiliores steterunt e regione in monte Hebal, ut maledicerent, inter quos et Ruben, qui maculauerat torum parentis, et Zabulon ultimus  Lie filius, et ancillarum filii.« Et hec quidem ueteres historie referunt gesta; sed inspiciendum est quid in narrationem mystice intelligentie referatur. Qui sunt ergo isti qui incedunt iuxta montem Garizim, et qui sunt qui incedunt iuxta montem Hebal? Illi itaque qui hoc in loco iuxta montem Garizim incedunt electi ad benedictionem, eos figuraliter indicant qui non metu pene, sed celestis promissionis amore succensi ueniunt ad salutem. Illi uero dimidii, qui iuxta montem Hebal incedunt, in quo maledictiones prolate sunt, illos indicant qui non amore benedictionum uel promissionum, sed futurorum suppliciorum timore, complent que in lege scripta sunt, ut perueniant ad salutem. Omnes autem circa arcam incedunt, qui ab Ecclesie sinu non discedunt; sed nobiliores illos esse dicimus, qui boni ipsius desiderio, eterne benedictionis amore quod bonum est agunt, quam illos qui pro mali metu bonum sectantur. Solus ergo iehsu potest ex omnibus  populis huiusmodi mentes animosque concidere, et alios quidem statuere in monte Garizim ad benedicendum, alios uero statuere in monte Hebal, ad maledictionem; non ut maledictiones accipiant, sed ut intuentes prescriptas maledictiones, et penas peccatoribus constitutas incurrere caueant, ac semetipsos timoris supplicio corrigant.



CAPUT XI. De Gabaonitis.

»Interea Gabaonite, perditionis metu perterriti, cum fraude et calliditate uenerunt ad Iesum, pannis calceamentisque ueteribus induti, deprecantes ut saluarentur, statimque a Iesu salutem suscipiunt; quorum tamen dolum ut agnouit, ligni cesores uel aque gestatores eos constituit.« In quorum figura illi ostenduntur, qui de mundo ad Ecclesiam uenientes, habent fidem in Deo, et inclinant caput suum sacerdotibus, sanctis quoque ministrant et seruiunt,  ut aliquid utilitatis impendant; ad ornatum etiam Ecclesie uel ministerium prompti sunt; in moribus uero suis et conuersatione pristina detinentur, induentes ueterem hominem cum actibus suis, et inuoluti uetustis uitiis, sicut et isti pannis et calceamentis ueteribus obtecti; et preter hoc quo Deum credunt, et erga seruos Dei uel Ecclesie cultus uidentur esse deuoti, nichil habent emendationis uel innouationis in moribus. Tales igitur tantummodo quasi quoddam salutis signum intra Ecclesiam temporaliter preferunt, inter spiritales autem, id est, inter sanctos Dei, regnum eternum uel libertatem minime consequuntur.



CAPUT XII. De prelio in Gabaon.

Quod autem in Gabaon, pugnante Iesu Naue stetisse perhibetur sol et luna, donec Isrel inimici delerentur, dicente Scriptura: Stetit, inquit, sol super  Gabaon, et luna super uallem Elom ; et adiicit Scriptura et dicit: Quia nunquam sic audiuit Deus hominem . iehsu ergo noster solem stare fecit non tunc solum, sed multo magis modo in aduentu suo, dum nos bellum gerimus aduersus uitiorum gentes, et colluctamur aduersus principes et potestates, et rectores harum tenebrarum, aduersus spiritales nequitias in celestibus . Sol nobis iustitie indesinenter assistit, nec deserit nos unquam, nec festinat occumbere, quia ipse dixit: Ecce ego uobiscum sum omnibus diebus usque ad consummationem seculi . Quinque autem reges quinque sensus corporeos indicant, qui Gabaonitas, id est, carnales homines expugnant. Hi ad speluncam confugiunt, cum se terrenis actibus in corpore positi mergunt. Qui tamen pugnante Iesu, id est, predicatione euangelica superantur, atque ingrediente uerbo Dei in nobis, id est, intra speluncam corporis nostri, omnes pariter interficiuntur.



CAPUT XIII. De exstinctis gentibus, et terre diuisione.


»Exstinctis deinde uel deletis gentibus, Iosue sorte diuidit populis terram repromissionis.« Eiecit ergo et Christus a facie fidelium suorum quodammodo gentes, gentilium errorum malignos spiritus, et sorte diuidit terram, in nobis omnia operans unus atque idem spiritus, ac diuidens dona propria unicuique prout uult.



CAPUT XIu. De diuisione terre in duabus et nouem semitribubus.

Refertur autem in his diuinis eloquiis prima et secunda hereditatis facta diuisio. Prima quidem per Moysen, secunda uero, que fortior est, per Iesum. Sed Moyses trans Iordanem duabus tantum semis tribubus, Ruben scilicet, Gad, et dimidie tribui Manasse possessionem dare decreuit; cetere uero omnes per Iesum suscipiunt. Per quod indicatur, quod  plures per fidem Iesu Christi promissa celestia essent percepturi, quam qui per legem adepti sunt. Nam due ille semis tribus procul dubio priorem populum adumbrabant; sed ideo due semis dicuntur, quia hi qui in lege agebant contigerunt cognitionem Trinitatis, sed perfectam eius scientiam non habuerunt. Sicut et Ecclesiasticus liber loquitur dicens: Qui non perfecit primo scire sapientiam, et infirmior non inuestigauit illam . Hinc autem nouem semis tribus, que per Iesum repromissionem terre sancte suscipiunt, ut predictum est, figuram noui populi tenuerunt, qui a Iesu Domino nostro per fidem et gratiam eterne repromissionis hereditatem post lauacrum, quasi per Iordanis transitum susceperunt. Sed proinde et ipse nouem semis tribus dicuntur, que sub Iesu hereditate potiuntur, et non integre decimus numerus consummatus dicitur et perfectus, quia nec in ipso aduentu Domini uel incarnatione eius cuncta nobis per semetipsum perfecte  annuntiata sunt. Unde et ipse dicit discipulis: Multa adhuc habeo que uobis loquar, sed non potestis illa modo audire; ueniet autem Spiritus ueritatis, qui a Patre procedit; ille de meo accipiet, et annuntiabit uobis omnia . Perfectio itaque ad summam cunctorum bonorum in Spiritu sancto consistit, alioquin nichil in eo perfectum putabitur, cui Spiritus sanctus deest.



CAPUT Xu. Quod Leuite non acceperunt hereditatem terre.

Quod uero Leuite non acceperunt hereditatem terre, utique quia iehsu Dominus noster ipse est hereditas eorum. Sicut scriptum est: Ego hereditas eorum et possessio non dabitur eis in Isrel. Ego enim sum possessio eorum . Clericorum enim possessionem ob hoc se dici uoluit Deus, quia ministri altaris ipsius effecti sunt, et sors. Propter quod et cleros sors interpretatur. Ergo Deum hereditatem merito possidet, qui ut absque ullo impedimento  deseruire Deo ualeat, pauper spiritu esse contendit, ut congrue illud Psalmiste dicere possit: Dominus pars hereditatis mee et calicis mei .



CAPUT XuI. Quod habitacula Leuitarum per omnes tribus discernuntur.

Quod uero habitacula Leuitis a Iesu per omnes tribus decernuntur, significat ut hi qui in Ecclesia Dei, scientie operam dantes, doctrine gratiam administrant, rursus ab omnibus quibus dispensant diuina, terrena subsidia, que non habent, recipiant, ut impleatur illud quod Apostolus precipit dicens: Si nos uobis spiritalia seminauimus, magnum est ut carnalia uestra metamus ? Et merito isti in cunctis tribubus diuisi dicuntur, quia dispensatione cunctorum uiuunt.



CAPUT XuII. Quod quadraginta duas urbes Leuite in possessionem accipiunt.


Quod autem et quadraginta duas urbes accipiunt, indubitanter ipsa predicatio sanctorum signatur. Ipsi enim possident doctrinam, que constat legis decalogo, et quadrifido Euangelii numero quasi quaternas urbes habentes, quibus etiam due adiiciuntur, quia nimirum cuncta que predicant morali ac mystico sensu annuntiant.



CAPUT XuIII. De Chananeo populo exstincto.

Illud autem quod Isrelitico populo percepta repromissionis terra partiretur, Ephraim tamen tribui Chananeus omnis, id est, gentilis populus non occisus, sed factus tributarius dicitur, sicut scriptum est in Iudicum libro: Habitauit Chananeus in medio Ephraim tributarius ; quid enim tributarius, quid Chananeus, gentilis uidelicet populus, nisi uitium signat? Sepe enim in magnis uirtutibus  terram repromissionis ingredimur, quia spe intima de eternitate roboramur. Sed dum interemptis sublimibus uitiis quedam tamen parua retinemus, quasi Chananeum in terra nostra uiuere concedimus; qui tamen tribularius efficitur, quia hoc ipsum uitium quod subiugare non possumus, ad usum nostre utilitatis humiliter retorquemus, ut eodem se mens, et in suis uilia sentiat, quod suis uiribus etiam parua que appetit, non expugnat. Unde bene rursum scriptum est: He sunt gentes quas Dominus de reliquit, ut erudiret in eis Isrelem . Adhuc namque quedam minima uitia nostra retinentur, ut sensum intentio sollicitum in certamine semper exerceat, et ideo de uictoria non superbiat, quo uiuere in se hostes conspicit, a quibus adhuc uinci formidat. Isrel ergo, reseruatis gentibus cruditur, quando in quibusdam minimis uitiis elatio uirtutis nostre comprimitur, et in paruis sibi resistentibus discit quod ex se maiora non subiiciat.





QUAESTIONES SUPER LIBRUM IUDICUM.



CAPUT PRIMUM. De seruitute populi, et liberatione.


Historia Iudicum non parua mysteriorum indicat sacramenta. Primum quod post Iosue succedunt Iudices sicut et post Christum successerunt Apostoli, et Ecclesiarum rectores, ad gubernandos et regendos fideles, quos ipse ad spem eterne repromissionis perducit. Per omnia autem in hoc uolumine delicta Iudaici populi, et seruitutis, clamor quoque eorum et miserationes Dei scribuntur. Nam multis annis pro suis offensis multorum regum serui erant, et iterum conuersi liberati sunt. Sed quid est quod sepe peccantes in manu hostili traduntur, nisi quod nostra peccata, quando delinquimus, uires hostibus prebent? et quando nos facimus malum in conspectu Domini, tunc confortantur aduersarii nostri, id est, demones spiritualium nequitiarum uirtutes; sed iterum, quando conuertimur, suscitat Dominus saluatores et iudices, hoc est, principes et doctores, quos ad subsidium  Deus mittit eorum, qui ad se toto corde clamauerint, sicut misit Othoniel, qui expugnauit Chusan Rasathaim regem Mesopotamie, sicut misit Aod, qui occidit Eglon regem Moab, sicut misit Iahel et Debboram, que interfecerunt Sisaram. Quarum historia pro suis mysteriis breuiter memoranda est.



CAPUT II. De Debbora et Iahel.

Debbora prophetes, uxor Lapidoth iudicabat populum in illo tempore, et sedebat sub palma inter Rama et Bethel in monte Ephraim, ascendebantque ad eam filii Isrel in omne iudicium . Debbora que interpretatur apis, sine loquela, in prophetie forma accipienda est, de qua dicitur: Quam dulcia faucibus meis eloquia tua . Consideremus ubi locus prophetie describitur. Sub palma, inquit. Sub palma sedem habet prophetia, quia quos suis institutionibus erudit, ad palmam superne uocationis  adducit. Inter medium autem Roma et inter medium Bethel sedere dicitur prophetia. Rama interpretatur excelsum, Bethel domus Dei, utique quia nos intra domum Dei positos, non que in terra sunt querere docet, sed que in celis sunt . Hec misit et uocauit ad se Barac . Barac interpretatur coruscatio. Coruscatio est, que habet quidem lucem, sed non permanentem. Ad modicum enim temporis resplendet, et desinit. Hic ergo Barac formam gerit prioris populi, qui primo omnium per prophetiam uocatus et inuitatus ad audienda eloquia Dei, refulsit quidem in legis splendore et breui tempore coruscauit, sed non diu permansit. Cum ergo dixisset Debbora ad Barac, id est, prophetia ad priorem populum: Tibi precepit Dominus Deus Isrel, et tu ascende montem Thabor, et accipe decem millia uirorum ; respondit Barac ex persona prioris populi ad prophetiam: Non ascendam, nisi et tu ascenderis mecum. Dixit ad eum Debbora: Ibo tecum, sed non erit primatus tuus in uia qua incedis, sed  in manu mulieris tradetur Sisara . Et uidetur ostendere quia non est apud illum populum primatus, nec permanet apud Eum uictorie palma, sed apud Iahel mulierem, id est, Ecclesiam. Nam Iahel ista alienigena, in cuius manu uictoria est facta, figuram tenet Ecclesie ex gentibus congregate. Iahel enim interpretatur ascensio, quia per Ecclesiam ascenditur ad celum. »Ista palo Sisaram hostem interfecit,« id est, ligni crucis acumine et uirtute diabolum interemit; quod Barach, id est, prior populus per legis precepta facere non potuit. Sola enim ista per lignum in quo spiritualibus sacramentis credentium salus et fidei hostem affligit; quem deinde mortuum pellibus obtegit, id est,  inclusum in carnalium cordibus derelinquit. Non enim latent mortifera ipsius nisi in corruptibilitate uite uiuentibus, et peccata mortalia perpetrantibus; qui dum praue uiuentes segregantur a corpore Christi, efficiuntur membra diaboli.



CAPUT III. De oraculo angeli ad Gedeon.

Traditur deinde populus Isrel in manu Madian, pro cuius liberatione loquitur angelus Domini ad Gedeon. Cuius gesta quid significent mystice, demonstrandum est. »Gedeon namque cum sub arbore quercu tritici messem uirga cederet et a paleis frumenta excuteret, angelum uidit, et accepit ab eo oraculum, ut a potestate hostium populum Domini in paupertatem reduceret.« Iste Gedeon nimirum figuram prestabat Christi, qui, sub umbra sacre crucis, predestinato Incarnationis future mysterio constitutus, rectitudine iudicii quasi per uirgam electionem sanctorum a uitiorum paleis sequestrabat. »Hic ergo Gedeon cum  audisset ab angelo quod deficientibus populorum millibus, in uno uiro Dominus plebem suam ab hostibus liberaret, protinus hedum coxit, cuius carnes secundum preceptum angeli simul cum azyma supra petram posuit, et ius carnium desuper effudit. Que dum angelus uirge cacumine contigit, statim de petra ignis erupit, atque ita sacrificium Deo quod offerebatur absumptum est.« Quo indicio declaratum uidetur quod petra illa typum habuerit corporis Christi, Paulo attestante: Petra autem erat Christus . Iam tunc igitur in ministerio declaratum est quia Dominus iehsu in carne sua totius mundi peccata crucifixus aboleret. Nec solum delicta factorum, sed etiam cupiditates purgaret animorum. Caro autem hedi ad culpam facti refertur, ius ad illecebras cupiditatum, sicut scriptum est: Quia concupiuit populus cupiditatem pessimam, et dixerunt: Quis nos cibabit carne ? Quod igitur extendit angelus uirgam, et tetigit petram, de qua ignis  exiuit: ostendit, quod caro Domini spiritu repleta diuino, peccata omnia humane conditionis exurit. Unde et Dominus ait: Ignem ueni mittere in terram . Aduertit igitur uir doctus et presagus futurorum superna mysteria, et ideo secundum oracula occidit uitulum, a patre suo idolis deputatum, et ipse septennem alium uitulum immolauit Deo. Quod factum manifestissime reuelauit, post aduentum Domini omnia gentilitatis abolenda sacrificia, solumque sacrificium Deo dominice passionis pro redemptione nostra, religiose a populis deferendum. Etenim uitulus ille erat in typo Christi, in quo septiformis spiritualium plenitudo uirtutum, sicut dixit Isaias, inhabitabat .



CAPUT Iu. De mysterio uelleris et arce.

»Preuidit ergo mysterium uictorie Gedeon; et tamen licet fortis et fidus, pleniora adhuc de Domino  future uictorie documenta querebat, ut una nocte lane uellus in area poneret, et esset super illud tantummodo ros, et siccitas super omnem terram; et rursus similiter poneret uellus, et super totam terram ros plueret, et siccitas esset in uellere.« Querit fortasse aliquis, utrumque quasi incredulus esse uideatur, qui frequentibus iam fuerat indiciis informatus. Absit. Non enim ille ambiguus erat; sed nimirum futura mysteria preuidebat: que etiam prouidus diligentissime explorabat, ut amplius crederet mysterium, dum intellexisset oraculum. Quid ergo uellus complutum, et area sicca, et postea compluta area sicco uellere, nisi quod primo una  gens Hebreorum, habens gratie mysterium, totus orbis hoc habet, illa uacua est? Area enim illa totum orbem terrarum significabat. Denique quando totus orbis infructuoso cultu gentilis superstitionis arebat, tunc erat ros ille celestis uisitationis in uellere; postea uero quoniam oues que perierant domus Isrel, que sub figura uelleris demonstrabantur, fontem aque uiue negauerunt, ros fidei exaruit in pectoribus Iudeorum; gratiamque suam imber ille diuinus in corda gentium deriuauit. Inde est quod nunc fidei rore totus orbis humescit, Iudei uero prophetiis et omnibus carismatibus carent. Nec mirum si perfidie subeunt siccitatem, quos Dominus prophetici imbris ubertate priuauit dicens: Mandabo nubibus meis, ne pluant super eam imbrem . Idcirco autem illam gentem uelleris nomine significauit, uel quia in obauditu eamdem pluuiam detinebat, quam uolebat sibi proposito predicari, id est, incircumcisis gentibus reuelari.



CAPUT u. De prelio cum trecentis.


Post hanc diligentissimam mysterii explanationem, cum »iam contra Madianitas Gedeon dimicare contenderet, et exercitus multitudinem ad bella produceret, diuina illi admonitione preceptum est, ut ad fluuium ueniens, omnes quos flexis genibus aquas haurire conspiceret, a bellorum conflictu remoueret; actumque est ut trecenti uiri tantummodo qui stantes manibus aquas hauserunt, remanerent. Cum his Gedeon ad prelium pergit, eosque non armis, sed tubis, lampadibus, et lagenis armauit.« Nam, sicut illic scriptum est, »accensas lampades miserunt inter lagunculas, et tubas in dextera, lagenas autem in sinistra tenuerunt, et ad hostes suos cominus uenientes, cecinerunt tubis, confregerunt lagunculas, lampades apparuerunt; et hinc tubarum sonitu, illinc lampadum coruscatione territi hostes in fugam conuersi sunt.« Quid hoc est quod tale bellum per prophetam  ad medium deducitur? An indicare nobis propheta studuit, quod aduentum Redemptoris nostri contra diabolum, illa sub Gedeon duce pugne uictoria designauit? Talia enim nimirum acta sunt, que, quanto magis usum pugnandi transeunt, tanto amplius a prophetandi mysterio non recedunt. Quis enim unquam cum lagenis et lampadibus ad prelium uenit? Quis contra arma ueniens, arma deseruit? Ridicula nobis hec profecto fuerant si terribilia hostibus non fuissent. Sed uictoria ista attestante didicimus, ne parua hec que acta sunt perpendamus. Gedeon itaque ad prelium ueniens Redemptoris nostri signat aduentum, de quo scriptum est: Tollite portas, principes, uestras, et eleuamini porte eternales, et introibit Rex glorie. Quis est iste rex glorie? Dominus fortis et potens, Dominus potens in prelio . Hunc Redemptorem nostrum non solum opere, sed etiam nomine prophetauit. Gedeon namque interpretatur circumiens in utero.  Dominus enim noster per maiestatis potentiam omnia circumplectitur, et tamen per dispensationis gratiam inter uterum uirginis uenit. Quid est ergo circumiens in utero, nisi quia omnipotens Deus Christus inter uterum uiuit per infirmitatis substantiam, et extra mundum per maiestatis potentiam? Madian uero interpretatur de iudicio Non de uitio repellentis, sed de iudicio iuste iudicantis fuit; et idcirco de iudicio uocantur, quia alieni a gratia. Ut enim hostes eius repellendi essent destruendique, Redemptoris iuste damnationis meritum etiam in uocabulo nominis trahunt; contra hos Gedeon cum trecentis pergit ad prelium. Solet in tricenario numero plenitudo perfectionis intelligi. Quod ergo per interdictum tricenarium numerum designatur, nisi perfecta cognitio Trinitatis? Cum his quippe Dominus noster aduersarios fidei destruit, cum his ad predicationis bellum descendit, qui possunt diuina cognoscere, qui sciunt de Trinitate, que Deus est, perfecte sentire. Notandum uero est, quia  iste trecentorum numerus in tau littera continetur, que crucis speciem tenet. Cui si super transuersam lineam, id quod in cruce eminet, adderetur, non iam crucis species, sed ipsa crux esset. Quia ergo iste trecentorum numerus in tau littera continetur, et per tau litteram, sicut diximus, species crucis ostenditur, non immerito in his trecentis Gedeonem sequentibus illi designati sunt quibus dictum est: Si quis uult post me uenire, abneget semetipsum, et tollat crucem suam, et sequatur me . Qui sequentes Dominum tanto uerius crucem tollunt, quanto acrius sese edomant, et erga proximos suos caritatis compassione cruciantur. Unde per Ezechielem prophetam dicitur: Signa tau super fronte uirorum gementium et dolentium . uel certe in his trecentis, qui in tau littera continentur, hoc exprimitur, quod ferrum hostium crucis ligno superetur. »Ducti itaque sunt ad fluuium, ut aquas biberent: quique flexis genibus hauserunt, a bellica interdictione  remoti sunt.« Aquis namque doctrina sapientie designatur. Stantis autem genu, recta operatio designatur. Qui ergo dum aquas bibunt, genu flexisse perhibentur, et a bellorum certamine prohibiti recesserunt, hi sunt qui doctrinam cum rectis operibus non hauriunt. Qui uero doctrine fluenta ita hauriunt, ut nequaquam in prauis operibus carnaliter inflectantur, hi Christo duce contra fidei [hostes] ad prelium pergunt. »uadunt ergo cum tubis, cum lampadibus, cum lagenis;« atque iste, ut diximus, fuit ordo preliandi: »Cecinerunt tubis, intra lagenas autem sunt misse lampades; confractis uero lagenis, lampades ostense sunt, quarum coruscante luce, hostes territi in fugam uertuntur.« Designatur itaque in tubis clamor predicantium, in lampadibus claritas miraculorum, in lagenis fragilitas corporum. Tales quippe secum dux ad predicationis prelium duxit, qui, despecta salute corporum, hostes suos moriendo prosternerent, eorumque gladios non armis, sed patientia superarent. Armati enim uenerunt sub  duce suo ad prelium martyres nostri, sed tubis, sed lagenis, sed lampadibus. Qui sonuerunt tubis, dum predicant; confregerunt lagenas, dum soluenda in passione sua corpora hostilibus gladiis opponunt; resplenduerunt lampadibus, dum post solutionem corporis miraculis coruscauerunt. Moxque hostes in fugam uersi sunt, quia dum martyrum corpora miraculis coruscare conspiciunt, luce ueritatis fracti, quod impugnauerunt crediderunt. Cecinerunt ergo tubis, ut lagene frangerentur. Lagene fracte sunt, ut lampades apparerent; apparuerunt lampades, ut hostes in fugam uerterentur, id est, predicauerunt martyres, donec eorum corpora in morte soluerentur. Corpora eorum in morte soluta sunt, ut miraculis coruscarent; coruscauerunt miraculis, ut hostes suos ex diuina luce prosternerent. Et notandum quod steterunt hostes ante lagenas, fugerunt ante lampades, quia nimirum persecutores sancte fidei predicatoribus adhuc in corpore positis restiterunt.  Post solutionem uero corporum, apparentibus miraculis, in fugam uersi sunt, quia, pauore conterriti, a persecutione fidelium cessauerunt. Intuendum est etiam id quod illic scriptum est, quia in dextera tubas, lagenas autem in sinistra tenuerunt. Pro dextera enim habere dicimus quidquid pro magno pensamus, pro sinistra uero quidquid pro nichilo ducimus. Bene ergo illic scriptum est quod in dextera tubas et in sinistra lagenas tenuerunt, quia Christi martyres pro magno habent predicationis gratiam, corporum uero utilitatem pro minimo. Quisquis enim corporis utilitatem plus facit quam gratiam predicationis, in sinistram tubam atque in dextera lagenam tenet. Si enim priori loco gratia predicationis accenditur, et posteriori utilitas corporis, certum est quia dextris tube, et sinistris lagene tenentur.



CAPUT uI. De Abimelech.


»Moritur Gedeon et relinquit septuaginta filios; et unum nomine Abimelech, natum ex concubina, qui conduxit sibi uiros uagos, et abierunt post illum, et intrauit in domum patris sui, et occidit fratres suos septuaginta uiros, super lapidem unum, et remansit Ionatham iunior, quoniam absconsus erat.« etc. Hoc factum si nichil propheticum indicaret, quid opus erat ut magnopere scriberetur utrum Gedeon septuaginta filios et multas uxores habuisset, sed et concubinam, de qua unum et malum filium suscepisset? Et quod cum turpe factum sit, tunc etiam turpius esset, si hec posteris ad exemplum in diuinis scripta uiderentur, nisi magne alicuius rei imaginem earum rerum gesta per typos et figuras ostenderent. Gedeon igitur, ut superius dictum est, typum Domini pretendebat. Plurime uxores eius multe sunt nationes, que per fidem Christo adheserunt.  Septuaginta filii eius septuaginta lingue sunt in hoc mundo diffuse, in quibus per fidem filios sibi generaturus erat. Concubinam in hoc loco Synagogam uocat, que in nouissimis temporibus Antichristo creditura est, de qua Ioannes in Apocalypsi ait: Qui dicunt se Iudeos esse et non sunt, sed sunt Synagoga Satane . De qua ultimis temporibus nequissimus filius, id est, Antichristus est generandus. Eritque filius ancille, id est, Synagoge illius peccatricis, quia qui peccatum, inquit, facit, seruus, est peccati . Hic, inquam, congregatis sibi impiis, sicut Abimelech fecit, regnum improbe usurpabit. Interfectisque nobilibus filiis, id est, his qui, ex diuersis nationibus et linguis in Christum credentes, a Deo sunt generati, inducturus est persecutionem, ut pene omnes sanctos interficiat. »Sed super septuaginta, inquit, fuit iunior filius, ex nobili matrimonio, qui se absconderat; hic ascendit in uerticem montis Garizim, et exclamauit uoce magna ad populum Sichimorum, componens  eis parabolam.« Hic ergo iunior filius, qui fugitat ut gladium inimici euaderet, figura est residui populi Isrel, predicante Elia extremis temporibus credituri, et Antichristi gladium euasuri. »Ascendit, inquit, iste in uerticem montis Garizim.« Sed cur montem ascendit? Quia nec prophetare, nec persecutionem Antichristi quisquam euadere potest, nisi prius in montem benedictionis, id est, in sublimitatem fidei ac uirtutum ascenderit. Hic est enim mons Garizim, qui a Moyse in benedictione deputatur. »Itaque cum ascendisset, eleuata uoce clamauit et dixit: Audite me, uiri Sichem. Ierunt ligna, ut ungerent super se regem, dixeruntque oliue: Impera nobis. Que respondit: Nunquid possum amittere pinguedinem meam, qua dii utuntur et homines, et uenire ut inter ligna promouear? Dixeruntque ligna ad arborem ficum: ueni, et super nos accipe regnum. Que respondit eis: Nunquid possum deserere dulcedinem meam, fructusque suauissimos, et ire ut inter cetera  ligna commouear? Locuta sunt quoque ligna ad uitem: ueni et impera nobis. Que respondit: Numquid possum deserere uinum meum, quod letificat Deum et homines, et inter cetera ligna commoueri ? Cum ergo repudiata fuissent ligna silue ab oliua, et ficu et uite, uenerunt ad rhamnum, ut eum sibi facerent regem.« Sed prius uideamus cur oliua, ficus et uitis, super ligna regnare noluerunt. Ligna quippe silue homines esse uanos et uagos eterno incendio preparatos. His ergo merito noluit nec oliua nec ficus regnare, nec uitis, quia minime merebantur. Oliua enim gratiam Spiritus sancti, et unctionem pacis significat; ficus autem sacre legis imaginem habet, sicut in Euangelio scriptum est: Quidam paterfamilias in uinea sua plantauit ficum . Quis paterfamilias nisi Deus, qui familie sue, id est, omnium credentium pater est? Plantauit ergo uineam, id est populum, quia uineam ex Aegypto transtulisti . In hac uinea plantauit  ficum, hoc est in populo suo posuit legem. Que lex primitiuum populum, sicut ficus grossos aridas et inutiles deiecit in terram, et postea alios fructus generauit, id est, populum Christianorum, quem ad debitam euangelice discipline maturitatem et suauissimam pinguedinem Christi, cum gloria et honore perduxit. »Sed uitis, inquit, noluit regnare in eis.« uitem autem Saluatoris nostri typum habere manifestum est, sicut in Euangelio ait: Ego sum uitis uera . Igitur quia iam in reprobum sensum, sicut Apostolus dixit , futurus est populus ille, qui Antichristo est seruiturus, quem ligna silue appellat, et necesse est ut credat mendacio, id est Antichristo, quia ueritati Christo noluit credere; ideo et a regno uitis, id est, Christi, et ab oliua, id est Spiritus sancti gratia, et ficu, id est, diuine legis dulcedine, reprobatus uenit ad rhamnum. Rhamnus enim genus rubi est, quam uulgo senticem ursinam appellant, asperum nimis et spinosum, per quod merito typus Antichristi significatur,  qui omni asperitate et efferitate humanum genus est uastaturus. »Sed exiet, inquit, ignis de rhamno, id est, iniquitas de Antichristo, et omnes qui in eo confidunt cum ipso pariter deuorabit.«



CAPUT uII. De Iephte et filia eius.

»Adiecerunt deinde filii Isrel deseruire Baalim, et diis alienis, tradunturque in manus filiorum Ammon; tunc Iephte Galaadites, fugiens a facie fratrum suorum, constituit in principem ob pugnam filiorum Ammon; qui rediens post triumphum immolauit filiam, que sibi post uictoriam prima occurrebat. Sic enim uotum spoponderat, ut quidquid sibi reuertenti occurreret, Domino immolaret.« Quis ergo in Iephte prenuntiabatur nisi Dominus iehsu Christus Saluator noster? Qui faciem fratrum suorum, id est, Iudeorum fugiens, in gentibus principatum accepit, quia omnia humane salutis sacramenta que iurauit expleuit; et quasi filiam, ita carnem propriam pro  salute Isrelis Domino obtulit. Iurasse enim Patrem, ac uouisse Unigenitum legimus, Psalmista dicente: Sicut iurauit Domino, uotum uouit Deo Iacob , scilicet ut iuramentum religionis in carnis sue passione pro salute generis humani expleret. Hec secundum Testamentorum historiam, ita per Christum acta uidetur pro religione, quam iurauerat esse complendam. Post mortem Iephte traditur in manus allophylorum, nasciturque Samson, qui liberet Isrel.



CAPUT uIII. De Samson et actibus eius.

Samson autem quondam Domini Nazareus, habet quidem typum Christi: primum quod ab angelo natiuitas eius annuntiatur, deinceps quoniam Nazareus dicitur, et ipse liberauit Isrel de hostibus. Postremo quod templum illorum subuertit, et perierunt multa millia hominum, qui illum illuserant. Natiuitas  istius Samson, que per angelum nuntiatur, similitudinem habet primum prophetarum, qui natiuitatem Domini secundum carnem annuntiauerunt; deinceps etiam angeli, qui ad Mariam loquitur, dicens: Maria, inuenisti gratiam ante conspectum Domini, et accepisti in utero, et paries filium, et uocabitur nomen eius Emmanuel. Hic enim saluum faciet populum suum a peccatis eorum . Samson autem interpretatur sol. Sed quia et Redemptor noster sol appellatur, audi ipsum Dominum Iesum per prophetam eo nomine uocitari: Orietur uobis sol iustitie, et sanitas in pennis eius . uere enim hic sol iustitie est qui omnium credentium mentes celesti munimine clarificat: hic uere Nazareus est, et sanctus Dei, cuius in similitudinem ille Nazareus est nuncupatus. Iste ergo, cum tenderet ad mysterium nuptiarum, leo rugiens occurrit ei. Sed quis primum erat in Samson obuium leonem necans, cum petende uxoris causa ad alienigenas tenderet, nisi Christus,  qui, Ecclesiam uocaturus ex gentibus, uincens diabolum, dicit: Gaudete, quia ego uici mundum ? Quid sibi uult ex ore eiusdem leonis occisi fauus mellis extractus, nisi quia ut conspicimus leges ipsas terreni regni, que aduersus Christum fremuerunt, nunc iam, perempta feritate, dulcedini euangelice predicande etiam munimina prebent? Item quid in semetipso expressit quod paucos quidem dum uiueret interemit, destructo autem templo, hostes multos cum moreretur occidit? Quia nimirum Dominus ab elatione infidelitatis paucos cum uiueret, plures uero cum templum sui corporis solueretur, extinxit, atque elatos ex gentibus, quos uiuendo sustinuit, simul omnes moriendo prostrauit. Iam reliqua eius quod ei mulier subdola caput raserit, et allophylis illudendum tradiderit, quod captiuatus, quod cecatus, quod ad molam deputatus est, in his non Christus, sed illi figurantur qui solo tantummodo in Ecclesia Christi nomine gloriantur, et malis actibus  iugiter implicantur. uir enim sensus rationalis intelligitur, caro autem quasi in typo mulieris accipitur. Si enim mulieri, id est, carni nostre blandiente libidine, uel reliquis malis operibus consenserimus, gratiam spiritus, que Nazarei crine significatur, nudati exspoliamur atque decipimur. Ita enim superbis et peccatoribus uiolata Christi gratia sicut Samson incisa coma diabolus illudit. Sed quid est quod Samson ille ab allophylis captus, postquam oculos perdidit, ad molam deputatus est? Quia nimirum maligni spiritus, postquam tentationum stimulis intus aciem contemplationis effodiunt, foris hominem in circuitu laborum mittunt. Quod si aliquando idem homo agendo penitentiam redeat, illi uelut coma reducitur, id est, gratia reflorescente, reparatur ad salutem. Deinde, cupiditatis ac luxurie subuersis columnis, uictores hostes deiicit, et reparato certamine in finem fortissime de demonibus triumphabit.





QUAESTIONES SUPER LIBRUM RUTH.

 uideamus nunc de Ruth; habet enim ista typum Ecclesie: primum quod alienigena est ex populo gentili; que, relicta patria et omnibus que illius erant, uadit in terram Isrel: et cum prohiberet illam socrus sua pergere secum, perseuerabat dicens: Quocunque perrexeris pergam. Populus tuus, populus meus: et Deus tuus, Deus meus. Que te morientem terra susceperit, in ea moriar. Que uxor sine dubio typum in illa fuisse Ecclesia manifestat. Sic enim Ecclesia ex gentibus ad Dominum conuocata, relicta patria sua, quod est idololatria, et omissa uniuersa conuersatione terrena, profitetur Dominum Deum suum esse in quem sancti crediderunt, et illuc se ituram ubi caro Christi post passionem ascendit, et ob eius nomen in hoc seculo pati usque ad mortem, et cum sanctorum populo, patriarchis scilicet, prophetis, consociandam. De quorum societate quod sanctis ex stirpe Abrahe uenientibus consociaretur, Moyses in cantico ostendit dicens: Letamini, gentes, cum plebe eius. Id est, uos qui ex gentibus estis credituri,  cum illis qui primi electi sunt eterna letitia exsultate. Ingressa autem Ruth cum socru sua in terram Isrel, ob merita obsequiorum suorum prouidetur, ut homini coniungeretur ex Abrahe stirpe uenienti, et primum quidem huic quem ipsa propinquum magis esse credebat: qui negat se posse illi nubere offertur; et recedente illo per testimonium decem maiorum, Booz illi coniungitur, et ab ipsis decem senioribus benedicitur, quia prior ipse ex cognatis confitetur se eidem nubere posse. Hoc loco Ioannis Baptiste figuram ostendi existimamus, quia cum ipse apostolo Christus putaretur, et interrogaretur quis esset, non negauit, sed confessus est dicens, Christum se non esse . Et perseuerantibus his qui missi erant, et inquirentibus quis esset,  respondit: Ego sum uox clamantis in deserto . Nouissime etiam confitetur de Domino ipse dicens: Qui habet sponsam, sponsus est . Se autem amicum sponsi manifestat, cum adiecit: Amicus autem sponsi est qui stat, et audit eum, et letatur propter uocem sponsi . Hunc ergo Christum existimabant, quia Christum in die uisitationis sue uenisse non intelligebant. Est quippe Ecclesie sponsus, qui propheticis uocibus est ante promissus, sed sicut ille propinquus negauit, et postea Ruth iungitur Booz: ita Christus, qui uere sponsus Ecclesie est, quem prophetarum omnium oracula cecinerant, dignatus est Ecclesiam assumere et ex omnibus gentibus per totum orbem terrarum Deo Patri innumeros populos offerre. Quod uero excalceat se cognatus ille, ueterum consuetudo erat, ut si sponsam sponsus repudiare uellet, discalcearetur ille, et hoc esset signum repudii. Proinde excalceari iubetur, ne ad Ecclesiam quasi sponsus calceatus accederet. Hoc enim Christo seruabatur, qui uerus sponsus erat. Decem autem maiorum  natu benedictio: hoc ostendit in nomine Iesu omnes esse gentes saluandas ac benedicendas. Iota enim apud Grecos decem significat. Que prima littera nomen Domini Iesu summopere scribit. Que res, ut diximus, omnes gentes per ipsum saluandas ac benedicendas esse demonstrat. Nec dubitet ergo quisquam hec ut dicta sunt credere cum uideat uniuersa, et ab initio figuris antecedentibus precucurrisse, et per aduentum Domini manifeste adimpleta sic esse, et que supersunt hoc modo perficienda in ueritate, consonantibus omnibus et uocibus et figuris sacrarum Scripturarum: que adimpleuit is qui pollicitus est per Filium suum Iesum Christum Dominum, Regem et Saluatorem nostrum, cum quo est illi gloria et honor in secula seculorum. Amen.





QUAESTIONES SUPER REGUM LIBROS.



IN PRIMUM LIBRUM.



CAPUT PRIMUM. De natiuitate Samuelis.


Post librum Iudicum sequitur liber Regum. Et aspice tempora. Primo iudicum, postea regum; sicut erit primo iudicium, deinde regnum. In quibus quippe  temporibus multis et uariis modis sacramenta Christi et Ecclesie reuelantur. Nam ab ipso exordio regum commutatum sacerdotium in Samuele reprobato Heli: et commutatum regnum in Dauid, reprobato Saule, exclamauit prenuntiari nouum sacerdotium nouumque regnum, reprobato ueteri quod umbra  erat futuri, in Domino Iesu Christo uenturum. Nonne ipse Dauid cum panes propositionis manducauit, quos non licebat manducare nisi solis sacerdotibus, in una persona utrumque futurum, id est in uno Iesu Christo, regnum et sacerdotium figurauit? Itaque ipsa Samuelis sacerdotis successio, nouum, ut predictum est, et sempiternum sacerdotium prefigurabat, qui est Christus iehsu, Heli sacerdote reprobato, id est, Iudaico sacerdotio abiecto. Mater quoque ipsa Samuelis, que prius fuit sterilis, et posteriori fecunditate letata, cuius etiam nomen Anna, id est, gratia eius, interpretatur, ipsam religionem Christianam, ipsam postremo Dei gratiam significat, qua nobis Christus oritur, ipsam quoque Ecclesiam, que olim sterilis, nunc fecunda in Dei laude letatur. Que nichil aliud in cantico suo prophetare uidetur, nisi mutationem ueteris Testamenti uel sacerdotii, in Nouum Testamentum uel sacerdotium, qui est Christus. Nisi forte quis dicat, nichil Annam prophetasse,  sed Deum tantummodo propter filium impetratum, exsultanti predicatione laudasse. Quid ergo sibi uult quod ait, Arcum potentum fecit infirmum, et infirmi accincti sunt uirtute? Pleni panibus minorati sunt, et esurientes transierunt terram; quia sterilis peperit septem, et fetosa in filiis infirmata est? Nunquid ipsa septem peperit, quamuis sterilis fuerit? Unicum habebat, quando ista dicebat; sed nec postea septem peperit siue sex, quibus septimus esset ipse Samuel, sed tres mares et duas feminas. Deinde in illo populo, cum adhuc nemo regnaret, quid in extremo posuit: Dat uirtutem regibus nostris, et exaltabit cornu Christi sui? Unde hec dicebat, nisi prophetabat? Dicit ergo Ecclesia Christi, ciuitas regis magni, Gratia plena, prole fecunda: dicit quod tanto ante de se prophetatum per huius pie matris affectum agnoscit. Confirmatum est cor meum in Domino, et exaltatum est cornu meum in Deo salutari meo, etc. Interea Samuel erat ministrans in templo Dei, accinctus ephod. Porro filii Heli diuina sacrificia nescientes  peccabant coram Domino: et deridebant per eos multi sacrificium Dei. Unde et Heli sacerdos pro eorum iniquitate damnatus est, quod eos peccantes minus seuera animaduersione plectebat miserrimos: et quidem cercuit et corripuit, sed lenitate et mansuetudine patris, non seueritate et auctoritate pontificis. Qua sententia discant sacerdotes quomodo ipsi propter peccata filiorum, id est propter scelera, puniantur. Quique etiam, quamuis sancti sint, culpa tamen subditorum eisdem, si non cerceatur, reputatur.



CAPUT II. De propheta ad Heli destinato.

uenit autem propheta Dei quidam ad Heli sacerdotem, et dixit ei: Hec dicit Dominus, Nunquid non aperte reuelatus sum domui patris tui, cum esset in Aegypto in domo Pharaonis, et elegi eum ex omnibus tribubus Isrel mihi in sacerdotem, ut ascenderet ad altare meum,  et adoleret mihi incensum, et portaret ephod coram me: et dedi tibi et domui patris tui omnia de sacrificiis filiorum Isrel? Quare ergo calce abiecisti uictimam meam, et munera mea que precepi ut offerrentur in templo, et magis honorasti filios tuos quam me, ut comederetis primitias omnis sacrificii Isrel populi mei? Propterea hec dicit Dominus Deus Isrel: Loquens locutus sum, ut domus tua et domus patris tui ministraret in conspectu meo usque in sempiternum. Nunc autem dicit Dominus: Absit hoc a me. Sed quicunque glorificauerit me, glorificabo eum: qui autem contemnunt me, erunt ignobiles. Ecce dies ueniunt, et precidam brachium tuum, et brachium domus patris tui: ut non sit senex in domo tua, et uidebis emulum tuum in templo in uniuersis prosperis Isrel. Que prophetia de mutatione sacerdotii non est in Samuele completa, sed in Domino Iesu Christo exstitit adumbrata. Nam post Samuelem prophetam, postea sacerdotes fuerunt de genere Aaron, sicut Sadoch et Abiathar, regnante  Dauid, et alii deinceps, antequam tempus ueniret quo ista de sacerdotio mutando per Christum effici oportebat. Nam cum diceret, Loquens locutus sum, ut domus tua, et domus patris tui ministraret in conspectu meo usque in sempiternum: nunc autem dicit Dominus, Absit hoc a me, sed quicunque glorificauerit me, glorificabo eum: qui autem contemnunt me, erunt ignobiles; ecce isti sunt dies qui prenuntiati sunt, iam enim uenerunt. Nullus enim sacerdos est secundum ordinem Aaron. Nam et illud quod ibi sequitur, Suscitabo mihi sacerdotem fidelem, de Christo Iesu Noui Testamenti uero sacerdote dicitur. Quod uero adiungitur: Et erit, qui remanserit in domo tua, ueniet ut oretur pro eo, non proprie dicitur de domo huius Heli, sed illius Aaron, de quo usque ad aduentum Christi homines remanserunt. De quo genere etiam huc usque non desunt qui conuertantur. De quibus alius propheta dixit: Reliquie salue fient. Unde et Apostolus: Sic ergo, inquit, et in hoc tempore reliquie secundum  electionem gratie salue facte sunt . De talibus enim residuis bene intelligitur esse quod dictum est, Qui remanserit in domo tua, ueniet ut oretur pro eo. Profecto qui credit in Christum, sicut temporibus apostolorum, ex ipsa gente primi uenerunt et crediderunt. Neque nunc desunt qui, licet rarissime, tamen credant, ut impleatur in his quod hic homo Dei locutus est. Quod uero continuo secutus adiunxit, Et offert nummum argenteum, et tortam panis. Quid per nummum argenteum, nisi oris confessio designatur, que fit credentibus ad salutem? Argentum enim pro eloquio poni solet, Psalmista testante, ubi canitur: Eloquia Domini, eloquio casta: argentum igne examinatum. probatum terre, purgatum septuplum . Ergo dicit iste qui uenit, Dimitte me, obsecro, ad unam partem sacerdotalem, ut comedam buccellam panis. Sacerdotalem partem corpus Christi, id est Ecclesiam dicit, cuius plebis ille sacerdos mediator Dei et hominum homo est, Christus iehsu. Cui plebi dicit apostolus Petrus:  Plebs sancta, regale sacerdotium . In hac parte sacerdotali, postulat comedere buccellam panis. Quibus uerbis ipsum sacrificium Christianorum eleganter expressum est; de quo dicit Sacerdos ipse: Panis quem ego dabo, caro mea est pro mundi uita . Ipsum est quippe sacrificium, non secundum ordinem Aaron, sed secundum ordinem Melchisedech.



CAPUT III. De arce captiuitate.

Igitur posteaquam hec in figura mutationis ueteris Testamenti a propheta illo prenuntiata sunt ad Heli, offenso Domino ab Isrel instruxerunt aciem Philisthei contra eos: tollunt autem Isrelite arcam ad stationem suam, et capta est ab hostibus arca. Ipsi quoque non solum uicti sunt, et in fugam uersi, imo etiam magna strages facta est occisorum. Nonnichil tamen futurorum hoc significat res gesta. Prophetice  enim arca illa ab alienigenis capta, indicabat testamentum Dei transiturum ad gentes. Quando enim nuntiatum est Heli sacerdoti captam fuisse arcam Domini, cecidit de sella, et mortuus est: transeunte arca Domini ad gentes, periit atque interiit sacerdotium Iudeorum. Duo quoque filii Heli corruerunt, quorum unius uxor uiduata, et mox in partu mortua est, propter eamdem perturbationem. Quo euidenti signo prefiguratum est, post exstinctum sacerdotium Iudeorum, carnalem interiisse synagogam, illi carnaliter adherentem; prostratoque Heli de sella pontificis, Iudeorum sedem habere uacuam, et gloriam sacerdotii regnique exstinctam. Sed quid est quod dum posuissent Philisthiim arcam Domini in templo Dagonis dei sui, intrauerunt templum, et inuenerunt deum suum prostratum atque confractum; caput quoque eius ac due manus abscise erant? Statim enim ut Testamentum Domini peruenit in gentibus, confestim idola, que deceptum possidebant orbem, destructa sunt, omnisque  error simulacrorum corruit, presentiam Dei ferre non sustinens. Nam in manibus Dagon precisis opus idololatrie amputatur, et in capite eius superbia diaboli abcissa significabatur, a quo initium peccati fuit. Quod uero in limine, ut certum scilicet prefinitumque sue idololatrie finem agnosceret. Limes enim finem itineris significat; etiam et illud ad magnam pertinet significationem, in ipsa ruina Dagon dei sui atque fractura, quod dorsum illius solum inuenerunt, fractis omnibus membris. Dorsum quippe fugam significat. Quicunque enim fugiunt persequentibus dorsum dant. Unde et scriptum est de hostibus, Quoniam pones eos dorsum. Ubi sunt idola? Perierunt; et si aliqua remanentia ab aliquibus absconduntur, fugerunt. Quod autem percussi sunt in posteriora hi qui arcam Dei captiuauerunt, hec pena signum uidetur, quia si qui susceperint testamentum Dei, et posteriora uite dilexerint, ex ipsis iustissime cruciabuntur: quam, sicut Apostolus dicit, existimare  debent sicut stercora . Qui enim assumunt testamentum diuinum, ut in posteriora respicientes, ueteri se uanitate non exuant, similes sunt hostibus illis qui arcam testamenti captiuam iuxta idola sua posuerunt: et illa quidem uetera etiam nolentibus cadunt, quia omnis caro fenum, et claritas hominis ut flos feni. Aruit fenum, flos decidit: arca autem Domini manet in eternum, secretum testamentum regni celorum: ubi est eternum uerbum Dei . uacce autem ille allophylorum arcam Dei gestantes, figuram sanctorum renuntiantium seculo designauerunt, qui nullum delicti iugum traxerunt. Nam sicut ille pignorum affectibus a recto itinere minime digresse sunt, ita sancti mundo renuntiantes parentele obtentu, non debent a bono prepediri proposito: sicut et Moyses ait, Qui dicunt patri suo et matri, Nescio uos, et fratribus suis, Ignoro illos, et nescierunt filios suos: hi custodierunt testamentum Dei, et precepta eius seruauerunt. Iudicia tua, Iacob, et legem  tuam, o Isrel . Ille enim scire Deum famularius appetit, qui pro amore pietatis eius nescire desiderat quodcunque carnaliter sciuit.



CAPUT Iu. De sacrificio Samuelis, et Lapide adiutorii.

Samuel autem post mortem Heli regebat Isrel. Congregato autem omni populo, exclamauit ad Dominum pro Isrel, et exaudiuit eum; et cum offerret holocaustum, accedentibus alienigenis ad pugnam contra populum Dei, intonuit Dominus super eos, et confusi sunt, et offenderunt coram Isrel, atque superati sunt. Tunc assumpsit Samuel lapidem unum et posuit eum inter Masphat et Sicelech; et ut Interpretes LXX transtulerunt, inter Masphat nouam et ueterem, et uocauit nomen eius Lapis adiutorii, et dixit: Usque huc auxiliatus est nobis Deus. Masphat interpretatur intentio. Lapis ille adiutorii maiestas est Saluatoris, per quem transeundum est a Masphat  uetere ad nouam, id est, ab intentione que exspectabatur in carnali regno, quod erat beatitudo falsa carnalis, ad intentionem que per nouum testamentum exspectabatur in regno celorum, ubi est beatitudo uerissima spiritualis, qua nichil est melius. Huc usque auxiliatur Deus. Iste Samuel inuocauit nomen Domini, et exaudiuit eum Deus, et in tempore messis pluuiam impetrauit. Pluuia enim in sanctis Scripturis uerba sunt Euangelii, siue legis, sicut et Moyses dicit: Exspectetur sicut pluuia eloquium meum, et descendant sicut ros uerba mea . Hanc igitur pluuiam dedit mundo Christus in tempore messis, id est, quando gentes colligi oportebat: »ut sicut frumentum in horreis, sic intra Ecclesie sinum congregarentur. Iudicauit autem Samuel Isrel omnibus diebus uite sue, fueruntque usque ad eum iudices et principes super Isrel. Porro filii Samuel declinauerunt post auaritiam, et accipiebant munera, et tam iniqui iudices exstiterunt, ut  populus nequaquam ferens, regem sibi in similitudinem ceterarum gentium postularet.«



CAPUT u. Unctio Saulis regis.

Quibus dedit Deus Saul regem, ungiturque iubente Domino prior a propheta in regnum. Qui et ipse quidem in id quod unctus est imaginem Christi portauit. Unde et beatus Dauid et ipse christus nuncupatus, ait ad eum qui se finxerat Saul occidisse: Quomodo non timuisti iniicere manum tuam in christum Domini ? Hinc est quod ab humero et sursum Saul supereminebat omnibus, quia caput nostrum sursum est, quod est Christus. In id autem quod reprobatus postea et reiectus est succedente in regno Dauid, populi, ut predictum est, Isrel personam gestauit, qui populus regnum adeptum erat amissurus, Christo Domino nostro per nouum testamentum non carnaliter, sed spiritualiter,  regnaturo.



CAPUT uI. De ieiunio indicto a Saule.

Iste autem Saul dum pergeret dimicaturus aduersus Philisthiim, indixit cunto exercitui ieiunium quousque reuerteretur a prelio; sed Ionathas filius eius, uidens in superficiem agri mel, extendit summitatem uirge et intinxit in fauum mellis, et gustauit, et illuminati sunt oculi eius. Non utique ad uidendum illuminati, qui antea uidebat, sed ad discernendum quia uetita tetigerat. Tunc enim casus ille, sicut et Adam fecit attentum et reddidit quia confusum. Quo facto admonetur, omnes illecebras uoluptatum in seculo debere contemnere is qui Deo nititur militare. Nam non potest contra Allophylos spirituales, id est aduersus principes tenebrarum harum, uiribus armisque pugnare, qui adhuc huius mundi negligit dulcedinem declinare. Mel enim distillant labia meretricis , quod est delectatio uoluptatis carnalis. De quo  putatur iuxta mysticos intellectus, hunc gestasse Ionathan, et sorte deprehensum uix precibus populi liberatum.



CAPUT uII. De Agag rege seruato, et a Samuele interfecto.

Iniit iterum Saul prelium aduersus Amalech, et interfectis cunctis hostibus pepercit Agag regi: nec uoluit disperdere omnia iuxta preceptum Domini, irasciturque ei Dominus. ueniens autem Samuel sumpsit gladium, et in frusta concidit Agag. Quando legunt quidam in Scripturis quod sancti nulli hostium parcunt, efficiuntur crudeles, et humanum sanguinem sitientes dicunt, quia et iusti ita percusserunt hostes ut non relinqueretur ab his qui saluus fieret: et non intelligunt in his uerbis adumbrari mysteria, et hoc magis nobis indicari ut pugnantes aduersus uitia, nullum penitus ex his relinquere debeamus, sed omnia interimere. Nam si pepercimus, reputari nobis  in culpam potest, sicut reputatum est Saul, qui seruauerat uiuum regem Amalech. Non enim quisque iustus manebit, si aliquid adhuc peccati in semetipso seruauerit, sicut Saul: at uero sancti in figura Samuelis ita seuiunt super hostes suos, id est super uitia peccatorum, ut non permittant relinqui aliquid peccatum impunitum.



CAPUT uIII. De arreptione Saul a spiritu maligno.

Igitur recedente Saul a Domino propter inobedientiam, arreptus est maligno spiritu a Domino. Irruebat enim malignus spiritus Domini in eo. Si Domini, cur malus? Si malus, cur Domini? Sed duobus uerbis comprehensa est hec sententia, et in Domino potestatem iustam, et in diabolo uoluntatem iniustam. Nam idem spiritus malus per nequissimam uoluntatem, et idem spiritus Domini per iustissimam potestatem. Inde ergo spiritus Domini appellatus est  diabolus propter mysterium, quia omnibus etiam spiritibus malis bene utitur Deus, uel ad damnationem quorumdam, uel ad emendationem, uel ad probationem; et quamuis malignitas a Domino non sit, potestas tamen non nisi a Deo est. Sic et alibi dictus est sopor Domini, qui occupauerat milites eiusdem Saul, cum Dauid hastam et scyphum abstulisset a capite dormientis. Namque sopor qui tunc homines apprehenderat nutu Dei erat infusus, ne Dauid serui eius in loco presentia sentiretur. Dicitur ergo spiritus Domini malus, hoc est minister Dei ad faciendum in Saul quod eum pati iudex omnipotentissimus iudicabat. Quoniam spiritus ille uoluntate qua malus erat, non erat Dei: creatura uero qua conditus erat, et potestate, quam non sua sed Domini omnium equitate acceperat, Domini erat.



CAPUT IX. Dauidis unctio.

 Itaque Saule propter inobedientiam reprobato, mittit Dominus Samuel ad Isai, et sumpto cornu olei unxit in regem Dauid. Sed uideamus eumdem Dauid quomodo Christum prophetice significauerit. Dauid enim interpretatur manu fortis, siue desiderabilis: et quid fortius leone illo de tribu Iuda, qui uicit mundum? et quid desiderabilius illo de quo dicitur, ueniet DESIDERATUS cunctis gentibus . Ungitur iste Dauid in regnum futurum, denuntians per unctionem illam Christum, Christus enim a chrismate appellatur. Dauid namque ab officio pastorali pecorum, ad hominum regnum transfertur. Dicitur autem Dauid ipse iehsu, ab ouibus Iudaice plebis ablatus, in regno gentium translatus est. In Iudaica enim plebe non est Christus modo: ablatus est inde, nunc gentium greges pascit. Erat autem Dauid in canticis musicis eruditus. In diuersorum enim sonorum rationabiles moderatosque concentus, concordi uarietate compactam ordinatamque Ecclesie insinuat unitatem, que uariis modis  quotidie resonat, et suauitate mystica modulatur. Iste adhuc puer in cithara suauiter imo fortiter canens, malignum spiritum, qui operabatur in Saule, compescuit: non quod cithare illius tanta uirtus erat, sed quod figura crucis Christi, que de ligno et extensione neruorum mystice gerebatur, ipsaque passione que cantabatur, iam tunc spiritus demonis opprimebatur. Leonem quoque et ursum Dauid idem necauit: ursum, uidel cet diabolum; leonem, Antichristum: alterum tunc hominibus latenter insidiantem, alterum in posterum manifestissime seuientem. Iste Dauid in prelio gigantem superauit, cum aduersus populum Domini alienigene dimicarent. Prouocauit superbia humilitatem, prouocauit diabolus Christum. Accepit arma bellica sanctus Dauid, ut aduersus Goliam procederet, hec arma per etatem et paruam staturam corporis portare non ualuit. Abiecit onerantia, accepit quinque lapides de flumine, et posuit in uase pastorali; his armatus  processit, et uicit: hoc quidem ille Dauid. Sed si mysteria perscrutemur, in Dauid intelligitur Christus, qui tempus reuelationis noui testamenti insinuande, et commendande gratie preuidens, arma deposuit, quinque lapides tulit. Deposuit ergo corporalia sacramenta legis, que non sunt imposita gentibus. Deposuit que non obseruamus, sed tamen ad aliquam significationem premissa et posita intelligimus. Denique hec arma deposuit, tanquam opera sacramentorum ueteris legis, et ipsam legem accepit. Quinque enim lapides quinque libros Moysi significant. Tulit ergo illos quinque de flumine, id est de seculo. Labitur enim mortale seculum: et preterfluit, quidquid uenit in mundum. Erant enim in flumine tanquam in populo illo. Primo lapides erant illic inutiles et uacabant, nichil proderant, transibant super fluuios. Sed quid fecit Dauid? Ut lex illa utilis esset, accepit gratiam. Lex enim sine gratia impleri non potest. Plenitudo enim legis caritas.  Quia ergo gratia fecit impleri legem, significatur autem gratia lacte: hoc est enim in carne gratuitum, ubi mater non querit accipere, sed satagit dare: hoc mater gratis dat, et contristatur si desit qui accipiat. Quomodo ergo ostendit Dauid legem sine gratia operari non posse, nisi cum illos lapides quinque, quibus significabatur lex in libris quinque, quos coniungere uolens gratie, posuit in uase pastorali, quo lac mulgere consueuerat? His armatus processit aduersus Goliam superbum, se iactantem, de se presumentem. Tulit unum lapidem, et deiecit diabolum. In frontem percussit et cecidit, et eo loco corporis ubi signum Christi non habuit. Hoc quoque licet attendas. Quinque lapides posuit, unum misit. Quinque libri lecti sunt, sed unitas uicit, Plenitudo enim legis caritas, ut ait Apostolus: Sufferentes inuicem in dilectione, studentes seruare unitatem spiritus in uinculo pacis . Deinde illo deiecto atque percusso, gladium eius abstulit, et inde caput illius abscidit; et hoc facit noster Dauid:  deiicit diabolum de suis, quando credunt magis in eum, quos ille in manu habebat, et de quibus ceteras animas trucidabat. Conuertunt linguas suas contra diabolum, et sic Golie de gladio suo caput inciditur.



CAPUT X De certamine Dauidis et Golie Philisthei, ubi Saul Dauidi pro centum preputiis Philisthinorum filie promittit connubium.

Interea Dauid uictoria animum Saul regis offendit, indignantis quod sibi in mille, et Dauid in decem millibus conclamantium publice congratulationis ora insonarent: hinc inuidia Saul, et semen odiorum aduersus Dauid. Quem dissimulator callidus, ut sine insidiis suis posset offerre discrimini, statuit eum Michol filie sue nuptiis alligari, si centum sibi Allophylorum preputia uictor afferret: pro quibus centum, ducenta dedit illi; et unde creditur regio  perire uoto, inde auctus est gloriosiori tropeo. Ita et Iudei dum contra uoluntatem Dei Christum interficere nituntur, per id salutem gentium egerunt per quod crediderunt exstinguere. Quod uero Dauid prius alienigenarum preputia attulit, et sic denuo filie Saul nuptiis hesit, significabat quod Christus non prius Synagogam connubio suo sponderet, nisi antea gloriosus in gentibus fieret. Prius enim in nationibus resecauit carnis pollutionem, et postea copulatus est Synagoge. Postquam enim, sicut scriptum est, introierit plenitudo gentium, tunc omnis Isrel saluus fiet . Dupla autem, id est ducenta preputia attulit, siue pro Iudeis et gentibus acquisitis, siue quia maior est numerus acquisitionis populi gentium quam credentium Iudeorum.



CAPUT XI. Dauid canens spiritum immundum a Saule repellit.

 Auxit deinde odium Saul aduersus Dauid in tantum, ut rex ob medelam sui spiritus Dauid ex more psallentem, iaculo conaretur configere. Sed quid est quod dum Saulem spiritus aduersus inuaderet, apprehensa Dauid cithara eius uesaniam mitigabat? Per Saulem itaque Iudeorum elatio, per Dauid autem humilitas Christi significatur. Cum ergo Saul ab immundo spiritu arripitur, Dauid canente, eius uesania temperatur: quia cum sensus Iudeorum per blasphemiam in furorem uertitur, dignum est ut salutem mentis eorum quasi dulcedine cithare, locutionis euangelice tranquillitate reuocentur.



CAPUT XII. Saul mittit custodes ad domum Dauidis, ut interficeretur.

Mittit Saul custodes ad domum Dauid, ut custodirent eum, et interficeretur. Abscessit autem Dauid recte, et fugit, atque saluatus est. Cumque uenissent  nuntii Saul, inuenerunt statuam in lecto Dauid positam, et pellem pilosam caprarum ad caput eius. Audiamus ergo quid hoc significet quod miserit Saul ad custodiendum domum Dauid, ut eum interficeret. Hoc non ad crucem Domini, sed tamen ad passionem eius pertinet. Crucifixus enim Christus, et mortuus, et sepultus est. Erat ergo illa sepultura tanquam domus, ad quam custodiendam misit regnum Iudeorum, quando custodes adhibiti sunt sepulcro Christi. Quomodo ergo custodita est domus, si Dauid figurabat Christum ut Christus interficeretur, dum non in sepultura Christus, sed in cruce sit interfectus? Refertur ergo hoc ad corpus Christi, quia interficere Christum erat tollere nomen Christi. Neque enim crederetur in Christum, si mendacium preualeret custodum, qui corrupti sunt, ut dicerent: Quia dormientibus nobis uenerunt discipuli eius, et abstulerunt eum . Hoc est itaque uelle Christum interficere, nomen resurrectionis eius  exstinguere, ut mendacium Euangelio preferretur. Sed sicut illud non ualuit Saul ut interficeret Dauid, sic nec hoc potuit regnum Iudeorum efficere ut memoriam Christi deleret. Isti qui de Saul uirtute, id est de regno Iudeorum in Christo presumere uoluerunt, offenderunt in lapidem offensionis tanquam in statuam: et hedus eius uisus erat agnus, quia in quo peccatum non inuenerunt, quasi peccatorem persecuti sunt. Igitur Dauid regie manus ictum euitans, eiusque persecutionem declinans fugit, uenitque ad Samuelem, et misit Saul nuntios, qui apprehenderent Dauid. Samuel autem erat inter prophetas et cetum prophetarum, qui isto tempore prophetabant. Nuntii autem qui missi sunt, accepto eodem spiritu prophetauerunt. Missisque aliis, hoc contigit et tertiis nichilominus. Postea uero cum et ipse Saul uenisset, factus est super eum spiritus Dei, et ambulabat ingrediens, et prophetabat. Queritur autem quomodo et illi cum missi essent ad tenendum hominem, et ad necem ducendum, tales spiritu effici meruerunt: et  Saul ipse qui miserat, ueniens, et ipse sanguinem innocentem querens effundere, accipere meruit spiritum illum, et prophetare. Quantum enim ad litteram attinet, non est mirum hominem reprobum ad momentum transitorie prophetasse, dum etiam multi simile prophetie donum legantur habuisse: sicut Balaam ille reprobus, quem non tacet Scriptura iudicio diuino esse damnatum, sed tamen prophetiam habebat. Nec illa uerba parum attestantur huic sententie, que in Euangelio scripta sunt, multos dicturos in illa die: Domine, Domine, in nomine tuo manducauimus, et bibimus, et in nomine tuo uirtutes multas fecimus. Quibus dicturus est: Non noui uos: discedite a me, operarii iniquitatis . Mystice autem exemplum huius Saul nuntiorumque eius in hac sententia figurat nonnullos hereticos, qui aliquid boni de muneribus sancti Spiritus habent, sicut testamenta legis et Euangelii, sicut baptismi sacramentum. Qui cum ad Ecclesiam catholicam  ueniunt, non est in eis ullo modo uiolandum, aut quasi non habeant tradendum: sed tamen eos non ideo debere confiteri salutem, quia non improbamus quod illos accepisse credimus. Sed oportet eos cognoscere unitatem et societatem uinculo caritatis, sine qua omnino quidquid habere poterunt, quamuis sanctum sit atque uenerandum, ipsi tamen nichil sunt, tanto indigniores effecti premio uite eterne, quanto illis donis non bene usi sunt que in hac uita, que transitoria est, acceperunt. Item exemplum atque imago huius Saul nuntiorumque eius, in hoc loco Iudeorum non incongrue gestat personam; qui dum aduersari cupiunt Christo, habent in ore sacramenta legis et prophetarum: ad testimonium Christi, et cum Ecclesia quasi cum prophetis de Scripturis disputant, sicut illi cum prophetis uaticinabantur.



CAPUT XIII. Ad Dauidem missi, prophetare incipiunt.


Surrexit itaque Dauid, et iterum fugit a facie Saul: uenitque ad sacerdotem Abimelech, a quo et gladium Golie sustulit, et panes propositionis accepit. Que res et sacerdoti mortem attulit, et animaduersionem religiose intulit ciuitati. Hec itaque gestorum fides est. Sed quantum ad sacramentum prophetie pertinet, in Christo Domino nostro completum est, qui positus in carne dum insectationem declinaret Iudaicam, ad apostolos transiit, cum quibus et desideratum sibi cibum sumpsit: desiderio enim desiderauit pascha manducare. Ex quibus Golie, id est arma diaboli, sustulit: fortis enim spolia ipse diripuit. His ergo a quibus receptus est Christus, tribulationes induxit diabolus, et mortem. Omnes enim, ut ait Apostolus, qui in Christo pie uolunt uiuere, persecutionem patiuntur . Et Dominus ait: Si me persecuti sunt, et uos persequentur .  In Dech autem Idumeo, Iude proditoris persona consistit, per quem ita operatus est diabolus, ut eius proditio est facta in Christo, postea persecutionem Ecclesia pateretur, et occiderentur quamplurimi discipuli Christi et sacerdotes, et pro nomine persecutiones grauissimas perferrent.



CAPUT XIu. Dauid uenit ad Abimelech sacerdotem.

Interea Dauid cum fugeret Saul, latere uoluit apud regem quemdam Geth nomine Achis. Sed cum gloria ei fuisset sibi commemorata, ne per liuorem rex idem ad quem confugerat aliquid ei mali machinaretur; finxit insaniam, et quasi furore correptus, mutauit os suum: defluebantque saliue in barbam eius, collabebaturque in manibus eorum; et ad ostia porte procedebat; et dixit Achis rex: Quid mihi adduxisti istum? Nunquid deerant nobis furiosi? Et sic eum dimisit. Achis interpretatur quomodo est. Per quod significatur  ignorantia ad uerbum mirantis et non agnoscentis, quod in gente Iudeorum impletum est, qui dum uiderunt Christum non agnouerunt. Coram quibus mutauit os suum, et abiit. Erant enim ibi precepta legis carnalia, erant et sacrificia secundum ordinem Aaron: et postea ipse de corpore et sanguine suo instituit sacrificium secundum ordinem Melchisedech. Mutauit ergo os suum sacerdotio, mutauit in preceptis: dans aliud testamentum, euacuata carnali operatione. Atque inde collapsus est in manibus eorum, quando eum comprehendentes crucifixerunt. Et procedebat ad ostium porte, hoc est humiliabat se usque ad ostium fidei nostre. Ostium enim porte initium est fidei. Inde incipit Ecclesia, et peruenit usque ad speciem. Ut cum credit ea que nunc uidet, mereatur perfrui, cum eum uidere facie ad faciem ceperit. Quod uero in illo quasi furore saliue decurrebant super barbam eius, Apostolus hec aperit dicens: Iudei signa petunt,  et Greci sapientiam querunt. Nos autem predicamus Christum crucifixum, Iudeis quidem scandalum, gentibus autem stultitiam. Ipsis uero uocatis Iudeis et Grecis Christum Dei uirtutem et Dei sapientiam: quia quod stultum est Dei sapientius est hominibus, et quod infirmum est Dei fortius est hominibus . Saliue enim infirmitatem significant. Sed quod stultum est Dei fortius est hominibus, non tanquam saliuam attendas, sed attende quia super barbam decurrit. Quomodo enim in saliuis infirmitas, sic in barba uirtus ostenditur. Texit ergo uirtutem suam corpore infirmitatis sue. Et quod forinsecus infirmabatur, tanquam in saliua apparebat. Intus autem diuina uirtus tanquam barba tegebatur.



CAPUT Xu. Dauid ad regem Lachis fugit.

Dehinc in eremo Engaddi, cum persequendum Dauid Saul appeteret, ingressus Dauid in spelunca, ibi latebat:  sed rex improuisis exceptus insidiis, quod innocuo moliebatur inciderat. Scriptum est enim: Qui fodit foueam proximo suo, ipse incidet in eam . Dauid autem, bona pro malis retribuens, inimicum non occidit, sed pro testimonio facti oram chlamydis regie abstulit: cum facilius esset exceptum insidiis aduersarium perdere magis quam fallere. Quid ergo est quod iste fugiens a facie Saul in spelunca latuit? Quare autem latuit, nisi ut occultaretur, et non inueniretur? Quid est contegi spelunca, nisi contegi terra? Qui enim fugit in speluncam, terra tegitur, ne uideatur. Portabat autem terram iehsu, id est carnem, quam acceperat de terra, et in ea se occultabat, ne a Iudeis inueniretur. Si enim cognouissent, nunquam Dominum glorie crucifixissent . Quare ergo Dominum glorie non inuenerunt? Quia spelunca se texerat, id est, carnis infirmitatem oculis obiiciebat, et maiestatem diuinitatis corporis in tegmine tanquam spelunce abdito contegebat. Illi  ergo non cognoscentes Deum, persecuti sunt hominem. Nec mori potuit, nisi in homine, nec crucifigi potuit nisi in homine, quia nec tenere posset nisi cum homine. Opposuit ergo male querentibus terram, seruauit bene querentibus uitam. Fugit ergo secundum carnem in speluncam a facie Saul, quia passus est, usque adeo se occultans Iudeis, ut moreretur. Sed quare usque ad mortem uoluit esse patiens, ut fugeret a facie Saul in spelunca? Etenim spelunca, inferior pars terre potest accipi; et certe, quod manifestum est et notum omnibus, corpus eius in monumento positum est, quod erat excisum in petra: hoc ergo monumentum spelunca erat. Illuc fugit noster Dauid a facie Saul. Tandiu enim persecuti sunt illum Iudei, quoadusque poneretur in spelunca. Sed quid est quod Saul persecutor ad purgandum uentrem speluncam ingreditur, nisi quod Iudei in Christum conceptam mentis malitiam quasi odorem fetidum emiserunt, et cogitata apud se noxia  factis deterioribus, dum Christum perimunt ostenderunt: sed tamen Dauid Saulem occidere noluit, et cum eum in abdito occultatus antro haberet in potestate, reseruare potius quam occidere maluit: ita et Christus dum esset in spelunca carnis, persecutorem populum in potestate habuit, et non occidit. Scriptum enim erat de eis per prophetam: Ne occideris eos. Tantum denique Dauid summitatem chlamydis eius silenter abscidit, ut ostenderet per prophetiam Christum Iudeos non occidisse, sed eis tantum regni gloriam abstulisse, sicque eos uacuos sede uel imperio reliquisse. Chlamydis enim abscisio, regni est amputatio: hoc etiam alio loco idem Saul cum per inobedientiam peccasset ostendit. Nam cum ueniam precaretur rogaretque Samuelem ut reuerteretur cum illo ad placandum Deum, et noluisset, atque conuertens faciem suam abiret, tenuit Saul pinnulam uestimenti eius, et dirupit eam, et dixit ad eum Samuel: Dirupit Dominus regnum Isrel de manu tua hodie, et dabit illud proximo tuo, et  diuidetur Isrel in duos populos. Ergo Isrelis personam figurate gerebat rex iste, qui populus amissurus erat regnum, dum persequitur Christum.



CAPUT XuI. Dauid, dormiente Saule, hastam tulit.

Quod et sequenter iterum demonstratum est, quando idem Dauid fugiens a facie Saul ingressus est in castra regis. Cum dormientem inuenisset, non percussit, non occidit: sed solam lanceam, que erat ad caput eius, et lenticulam sustulit, dormientibus cunctis. Egressusque de castris transiuit in cacumine montis. Quid ergo hoc est? Persequebantur namque Christum Iudei, sed persequendo dormiebant, quia non uigilabant corde. Duritia enim cordis obdormitio est. Dormiunt in uitam ueterem, non euigilant in nouam. uenit Christus, non eos occidit, sed tulit ab eis scyphum aque, id est gratiam legis. Tulit regale regni, sed potestatem, quam pro magno habebant, et  unde se protegebant temporaliter, et quam aduersus Deum per incredulitatem gerebant. Deinde et ingressus uictor Dauid noster de castris eorum, et regressus transcendit in altitudinem montis celorum.



CAPUT XuII. Amalecite a Dauide superantur.

Interea fugiens Dauid, dum pergeret cum Achis rege Philisthinorum in prelium aduersus Isrel, insurgentes Amalecite irruerunt in Sicelech, et succidentes eam, captiuauerunt omnia que erant Dauid et puerorum eius. Reuersus ergo Dauid ad persequendos Amalecitas, inuenit Aegyptium puerum lassescentem, quem Amalecite egrotum in itinere reliquerant: hunc autem inuentum Dauid cibo refecit, ducemque sui itineris fecit, sicque Amalecitas persequitur, epulantesque reperit, et funditus exstinguit. Quid est enim quod Aegyptus Amalecite puer in itinere lassatur, nisi quod amator presentis seculi peccati sui nigredine opertus, sepe ab eodem seculo infirmus despectusque relinquitur,  ut cum eo nequaquam currere ualeat, sed fractus aduersitate torpescat? Sed hunc Dauid inuenit, quia Redemptor noster ueraciter manu fortis, nonnunquam quos despectos a mundi gloria reperit, hos in suo amore conuertit. Cibo pascit, quia uerbi scientia reficit. Ducem itineris eligit, quia suum etiam predicatorem facit. Et qui Amalecitas sequi non ualuit, dux Dauid efficitur: quia is quem uelut indignum mundus deseruit, non solum conuersus in sua mente Deum recipit, sed predicando hunc etiam usque ad aliena corda perducit. Quo uidelicet duce, Dauid Amalecitam conuiuantem inuenit et exstinguit, quia ipsis Christum predicantibus mundi letitiam destruit, quos mundus comites habere despexit.



CAPUT XuIII. Saul Pythonissam consulit.

Post mortem autem Samuelis congregatis Philisthiim  contra Isrel, consuluit Saul Dominum, et non respondit ei. Quesiuit autem Saul Pythonissam, que suscitaret ei Samuelem: statimque suscitatus ait ad eum, Quare inquietasti me ut suscitarer? Queritur secundum historiam, utrum Pythonissa ipsum prophetam de inferno euocauerit, an aliquam imaginariam illusionem fallacia demonum factam. De qua questione beate memorie Augustinus episcopus Simpliciano, Mediolanensi episcopo, ita scripsit: »Inquiris, inquam, utrum potuerit malignus spiritus excitare animam iusti, et tanquam de abditis mortuorum receptaculis euocare, ut uideretur et loqueretur cum Saul. Nonne magis mirandum sit quod Satanas ipsum Dominum assumpsit, et constituit supra pinnam templi? Quolibet enim modo fecerit, factum est: ita ut et Samuel suscitaretur, similiter latet. Nisi forte quis dixerit, faciliorem diaboli fuisse licentiam ad Dominum uiuum, unde uoluit assumendum, et ubi uoluit constituendum, quam ad Samuelis defuncti spiritum e suis sedibus excitandum. Quod  si illud in Euangelio nos ideo non conturbat, quia Dominus uoluit atque permisit, nulla diminutione sue potestatis et diuinitatis id fieri, sicut ab ipsis Iudeis quanquam peruersis atque immundis, et facta diaboli facientibus, et teneri se, et uinciri, et illudi, et crucifigi atque interfici passus est, non est absurdum credere ex aliqua dispensatione diuine uoluntatis permissum fuisse ut non inuitus nec dominante magica potentia, sed uolens atque obtemperans occulte dispensationi Dei, que Pythonissam illam et Saulem latebat, spiritus prophete sancti se ostenderet aspectibus regis, diuina eum sententia percussurus. Quanquam in hoc facto potest esse alius facilior intellectus, ut non uere spiritum Samuelis excitatum a requie sua credamus, sed aliquod phantasma, et imaginariam illusionem diaboli machinationibus factam. Quam propterea Scriptura nomine Samuelis appellat, quia solent imagines earum rerum nominibus appellari quarum imagines sunt. Sic et omnia  que pinguntur atque finguntur, earum rerum quarum imagines sunt, nominibus appellantur. Sic hominis pictura cum fingitur, proprium quodque nomen incunctanter adhibetur, et dicitur: Ille Cicero est, ille Sallustius, ille Achilles, ille Hector: hoc flumen Simois, illa Roma, cum aliud nichil sint quam picte imagines. Unde et Cherubin cum sint celestes uirtutes, ficti tamen ex metallo, quo imperauit Deus super arcam testamenti, magne rei et significande gratia: non aliud quam Cherubin, illa quoque figmenta uocabantur. Item dum quisque uidet somnium, non dicit, uidi imaginem Augustini: sed uidi Augustinum: cum eo tempore quo aliquid tale aliquis uidit, ignoraret hoc Augustinus. Usque adeo manifestum est, non ipsos homines, sed eorum imagines uidere. Et Pharao spicas se dixit in somnis uidisse, et boues, non spicarum aut boum imagines. Si igitur constat liquido, nominibus earum rerum quarum imagines sunt, appellari, non mirum est  quod Scriptura dicit, Samuelem uisum, etiamsi forte imago Samuelis apparuit ficta machinamento eius, qui transfigurat se uelut angelum lucis, et ministros suos subornat, uelut ministros iustitie. Iam uero si illud, inquit, mouet, quomodo a maligno spiritu Sauli uera predicta sunt: potest et illud mirum uideri quomodo demones agnouerunt Christum, quem Iudei non cognoscebant. Cum enim uult Deus etiam infirmis spiritibus aliqua uera cognoscere temporalia, duntaxat ad istam mortalitatem pertinentia: facile est et non incongruum ut omnipotens et iustus ad eorum penam, quibus ista predicuntur, ut malum quod eis imminet, antequam ueniat prenoscendo patiantur: occulto apparatu mysteriorum suorum etiam spiritibus talibus aliquid diuinationis impertiat, et quod audiuit ab angelis, prenuntient hominibus. Tantum autem audiunt, quantum omnium Dominus atque moderator, uel iubet uel sinit. Unde etiam spiritus Pythonis in Actibus apostolorum attestatur Paulo apostolo, et euangelistam esse conatur.  Miscent tamen isti fallacias et uerum quod nosse potuerunt, non docendi magis quam decipiendi fine pronuntiant. Et forte hoc est quod cum illa imago Samuelis Saulem prediceret moriturum, dixit etiam esse secum futurum. Quod utique falsum est. Magno quippe interuallo post mortem separari bonos a malis  in Euangelio legimus, cum inter superbum illum diuitem, cum iam apud inferos tormenta pateretur, et illum qui ad eius ianuam ulcerosus iacebat, iam in requie constitutum, magnum chaos interiectum esse testatur. Aut si propterea ei Samuel dixit, Mecum eris: ut non ad equalitatem felicitatis, sed ad parem traditionem mortis referatur, quod uterque homo fuerit, et uterque mori potuerit, iamque mortuus mortem uiuo prenuntiabat. Secundum utrumque igitur intellectum habere exitum hanc lectionem, qui non sit contra fidem, nisi forte profundiori inquisitione inueniatur ad liquidum, uel posse uel non posse animam humanam, cum ex hac uita migrauerit, magicis carminibus euocari, et uiuorum apparere conspectibus etiam corporis lineamenta gestantem: ut non solum uideri ualeat sed et agnosci. Et si potest, utrum etiam iusti anima, non quidem cogatur magicis sacris, sed dignetur ostendi occultioribus mysteriis, summe legi obtemperans: ut si fieri non posse  claruerit, ut non uterque sensus in huius Scripture tractatione admittatur: sed, illo excluso, imaginaria similitudo Samuelis diabolico ritu facta intelligatur. Sed quoniam siue illud fieri possit, siue non possit, tamen fallacia Satane, atque imaginum simulandarum callida operatio, decipiendis sensibus humanis, multiformis inuigilat pedetentim quidem, ne inquisitionibus diligentioribus prescribamus: sed potius existimemus tale aliquid factum maligno spiritu Pythonisse illius ministerio; quamdiu nobis aliquid amplius excogitare atque explicare non datur.« Hec sunt que tunc de Pythonissa et Samuele scripsit beatus Augustinus.



CAPUT XIX. Saul et Ionathas occiduntur.

Igitur exorto prelio percusserunt Philisthei Isrel plaga magna, corrueruntque in prelio Saul et Ionathas; quos denique figuraliter pius propheta deflet. Qui cum potentes essent, et semper hostibus preualerent,  sauciati ac uulnerati illico in medio prelii corruerunt. Quomodo, inquit, ceciderunt potentes in medio pugne? Hoc etiam modo pium Christianorum genus deflet eos qui repugnantes demonibus labuntur in seculo, quod est lubricum. Gelbe enim montes, interpretantur lubrici montes.



IN LIBRUM SECUNDUM.



CAPUT PRIMUM. Dauid admonetur per prophetam ne templum construat.


Post mortem itaque Saul ungitur Dauid, et regnat: transfertque arcam testamenti in ciuitatem suam. Qui  cum uellet templum Dei edificare, admonetur per prophetam a Domino ita: Non tu edificabis mihi templum, quia uir sanguineus es. Quid est igitur quod erga exteriora bella laboranti Dauid interdicitur, ne domus Dei ab eo edificaretur? Templum quippe Dei nos sumus, quia ad ueram uitam in eius habitationem construimur, Paulo attestante, qui ait: Templum enim Dei sanctum est, quod estis uos. Sed uir sanguinum templum Deo edificare prohibetur, quia qui adhuc actis carnalibus incubat, necesse est ut instruere spiritualiter Ecclesiam non presumat: quia nequaquam pure maculam in membro considerat oculus, quem puluis grauat: et superiectas sordes tergere non ualet manus, que lutum tenet.



CAPUT II. De peccato Dauidis et Bersabee.

Nunc et peccatum Dauid quid in prophetia signauerit, quanta possum breuitate perstringam. Nomina quippe ipsa interpretata satis ostendunt, quid etiam  hoc factum prefigurauerit. Dauid, ut diximus, interpretatur manu fortis, siue desiderabilis. Bethsabee puteus satietatis, siue puteus septimus. Quamlibet autem harum nominis eius interpretationem in id quod dicere intendimus assumamus, satis congruit. Nam in Cantico canticorum sponsa, que  illi Ecclesia est, uocatur puteus aque uiue; et huic puteo septenarii numeri nomen in Spiritus sancti significatione coniungitur, propter rationem Pentecostes, quo die de celo missus Spiritus sanctus uenit. Ad quadraginta nouem autem, quod est septies septem, unum additur, quo unitas commendatur. In hac ratione uiuit apostolica illa sententia: Sufferentes inuicem ad dilectionem, studentes seruare unitatem spiritus, in uinculo pacis. Dono itaque spirituali, hoc est septenario, facta est Ecclesia puteus satietatis, quia factus est in ea fons aque salientis in uitam eternam: quem qui habuerit, non sitiet in eternum. Iam uero qui fuerit maritus eius, quid aliud quam diabolum nominis eius interpretatione significatur? Huius erant pessimo coniugio delegati, omnes quos gratia Dei liberat, ut Ecclesia sine macula et ruga, saluatori proprio completur. Urias namque interpretatur, lux mea Dei, Etheus autem Abscissus, siue quod in ueritate non stetit, sed a luce  superna quam de Deo habebat, superbie merito abscissus est: siue quod cadendo ueris uiribus perditis, transfigurat se in angelum lucis, audens dicere Deo, Lux mea Dei est. Ergo iste quidem Dauid grauiter scelerateque peccauit. Quod scelus eius etiam per prophetam Deus arguit increpando, et ipse abluit penitendo. uerumtamen ille desiderabilis omnibus gentibus, quasi in solarium deambulans: quia in sole posuit tabernaculum suum, adamauit Ecclesiam super tectum se lauantem, id est, mundantem se a sordibus seculi, et domum luteam spirituali contemplatione transcendentem atque calcantem; et inchoata cum illa prime conuentionis notitia, postea ab ea penitus separatum diabolum occidit, eamque sibi perpetuo connubio copulauit. Odiamus ergo peccatum, sed prophetiam non exstinguamus. Amemus illum Dauid, quantum amandus est qui nos a diabolo per misericordiam liberauit. Amemus et istum Dauid, qui tam graue in se uulnus iniquitatis,  penitentie et humilitatis confessione sanauit. Sed fortasse quis dicat: Si Dauid imaginem Christi gerebat, quomodo multas uxores et concubinas habuisse scribitur, cum has res Christus et horrescat et damnet? Hoc enim pro figura fiebat. Multe enim uxores Dauid multarum gentium et nationum imaginem indicabant, que per fidem Christi consortio iungerentur: concubine uero eius significant hereticorum ecclesias, que sub Christi nominis titulo manere se gloriantur: sed quia propter carnalia lucra sectantur Christum, non coniuges, sed concubine uocantur. Denique nunc reges si plures habeant uxores, uel concubinas, crimen est, quia iam transierunt figure, pro quibus uxorum uel concubinarum uenia concedebatur. At nunc quia figure transierunt, uenia nulla datur.



CAPUT III. De Absalone.

Illud uero quid significat quod parricida filius  Absalon, patrem insequens, primo pater eius declinans, fugit ante faciem eius, securus de uictoria, quia sciebat impium perire? Quem etiam fleuit magno luctu, et deplorauit exitum parricide. Scribitur enim fugisse Dauid a facie bellantis aduersum se filii. Et quoniam scriptum est de populo Hierusalem: Filios enutriui, et exaltaui, ipsi autem spreuerunt me: per filium eius impium significabatur tropice idem populus Iudaicus, qui eum tradidit. Absalon autem, sicut quidam interpretantur, intelligitur patris pax: quod mirum in historia uidetur, quemadmodum patris pax possit intelligi, qui patrem bello persecutus est. Sed qui diligenter allegoriam intendunt, inspiciunt Absalon esse Ierusalem, que etiam et ipsa pax interpretatur: a cuius facie Christus fugit, quando eam patiendo deserens, in gentibus per fidem secessit. Alii Absalon Iudam traditorem accipiunt, quem tanta et tam miranda patientia Christus pertulit tanquam bonum, cum eius cogitationes non ignoraret, cum adhibuit conuiuio, in quo  corporis et sanguinis sui figuram discipulis commendauit, et tradidit. Quod denique in ipsa traditione et osculum accepit: bene intelligitur pacem Christum exhibuisse traditori suo, quamuis ille tam scelerate  cogitationis interno bello uastaretur. Et ideo Absalon patris pax dicitur, quia pater habuit pacem, quam ille non habuit.



CAPUT Iu. De eo quod Dauid sibi aquas de cisterna, que in Bethleem est, afferri iubet.

Item ipse Dauid in prelio Philisthinorum, cum sitiens conuersaretur in bello, et aquam quereret: Quis mihi, inquit, potum dabit de lacu, qui est in Bethleem? Et ad portas erat iter lacus, et Dauid interfusus hostibus, et media hostilium cinxerant septa castrorum. Precesserunt tres uiri multitudinem aduersariorum, et hauserunt aquam de lacu qui erat in Bethleem, et obtulerunt regi bibendam. Rex autem noluit bibere, sed profudit illam Domino, dixitque: Non contingat mihi hoc facere, ut sanguinem uirorum qui abierunt, ex animis eorum bibam. uicit ergo naturam ut sitiens non biberet, et exemplum de se prebuit,  quo omnis exercitus tolerare sitim disceret. Quod si altius uelis exspectare et introspicere mysterium, sciebat Dauid non aquam que est in Bethleem, sed oriundum in eadem Bethleem ex uirgine Christum, quem in spiritu preuidebat. Ergo uolebat bibere non aquam fluminis, sed lauacrum ex latere Christi fluentem: hoc est, non aquarum sitiebat elementum, sed sanguinem Christi. Unde et non bibit oblatam aquam, sed Domino fudit, significans sitire se Christi sacrificium, non nature fluentum, sed illud sacrificium in quo esset remissio peccatorum: illum sitire fontem eternum, non qui periculis quereretur alienis, sed pericula aliena deleret.



CAPUT. u. Psalmus decimus septimus cur solus in libris Regum reperiatur.

Queritur autem cur solus septimus decimus psalmus in libris Regum reperiatur conscriptus. Nec merito Psalmus iste in Regnorum libris solus inuenitur,  quia regnum illud significat, ubi aduersarium non habebimus. Titulus enim eius est, in die qua eripuit eum Dominus de manu omnium inimicorum eius, et de manu Saul. Quis enim figuratur in Dauid, nisi ille qui uenit in carne ex semine Dauid? Qui utique in corpore suo, quod est Ecclesia, adhuc patitur inimicos. Unde et illi persecutori, quem uoce mactauit, et in suum corpus traiiciens quodammodo manducauit, insonuit de celo: Saule, Saule, quid me persequeris? Quando autem meretur arripere hoc corpus eius de manu omnium inimicorum eius, nisi cum et illa nouissima inimica destruetur mors, ut perueniatur ad regnum Dei.



CAPUT uI. De catalogo fortium uirorum Dauid in typo sanctorum.

Dehinc texitur catalogus uirorum fortium, in figura sanctorum: qui quamuis uirtutum sublimitate proficiant, tamen usque ad excellentiam diuine  Trinitatis nequaquam attingunt. Inde est quod ibi scriptum est, Usque ad tres non peruenit. Quis enim equabitur Domino, aut quis similis erit Deo inter filios Dei?



IN LIBRUM TERTIUM.



CAPUT PRIMUM. De Salomone.


Succedit deinde Salomon, in quo quidem nonnulla imago rei future facta est, in eo quod templum edificauit et pacem habuit secundum nomen suum. Salomon quippe interpretatur pacificus. Ac  per hoc tale uocabulum illi uerissime congruit, per quem mediatorem ex inimicis accepta remissione peccatorum, reconciliamur Deo. Etenim cum inimici essemus, reconciliati sumus Deo per mortem Filii eius. Idem ipse est ille pacificus, qui fecit utraque unum, et medium parietem macerie soluens inimicitias in carne sua, legemque mandatorum decretis euacuans, ut  duos conderet in se unum nouum hominem, faciens pacem: et ueniens euangelizauit pacem his qui longe, et pacem his qui prope. Ipse in Euangelio dicit: Pacem relinquo uobis, pacem meam do uobis . His et multis aliis testimoniis Dominus Christus pacificus esse monstratur.



CAPUT II. De templi edificatione.

Nam in eo quod edificauit templum excellentissimum Domino, et ibi Christum significat: quia edificauit domum Deo in celestibus, non de lignis et lapidibus, sed de hominibus sanctis, hoc est de fidelibus. Quibus dicit Apostolus: Templum enim Dei sanctum est, quod estis uos . Quod uero eadem domus lapidibus dedolatis atque perfectis edificata est, et malleus et securis, et omne ferramentum non sunt audita in templo Dei, cum edificaretur. Quid enim domus illa, ut predictum est,  nisi sanctam Ecclesiam, quam in celestibus Dominus inhabitat, figurabat? Ad cuius edificationem electorum anime quasi quidam expoliti lapides deferuntur. Que cum edificatur in celis, nullus illic discipline malleus resonat, quia dolati atque perfecti illuc lapides ducimur, ut locis iuxta meritum congruis disponamur. Ideo enim foris tundimur, ut illuc sine reprehensione inueniamur. Multitudo [F. altitudo] autem templi huius dominici ad fidem refertur, longitudo ad spem, latitudo ad caritatem. His enim tribus uirtutibus quasi lineamentis sancte Ecclesie in celestibus structura consurgit. Porro quod parietes templi interius ligno teguntur, hoc ob mysterium dominice crucis imaginatum, sub cuius tutela proteguntur omnes sancti, qui indisrupte pacis perseuerantia tanquam lapides uiui, in structura Ecclesie unitate fidei solidantur, et bene interius uestitur ligno templum, quia corde creditur ad iustitiam. Quod uero tempore dedicationis gloria Domini impleuit  domum: gloria Domini intelligitur Christus, cuius fide repletus est Moyses, ut parceret populo peccatori: respondit Dominus, Propitius ero illis. uerumtamen uiuo ego, et uiuit nomen meum: quia implebitur gloria mea omnis terra. Et septuagesimus primus psalmus canit: Implebitur gloria mea omnis terra. Unde et angeli clamabant pastoribus: Gloria in excelsis Deo, et in terra pax hominibus bone uoluntatis . Quod autem nebula impleuit domum Dei, et non poterant sacerdotes ministrare propter nebulam: hec sententia superbos Iudeorum pontifices ac doctores insinuat, qui dum natiuitatis Christi sacramenta inuestigare despiciunt, debitum fidei sue ministerium per erroris nebulam perdiderunt. Ita enim eorum mentes infidelitatis caligo repleuit, ut exigentibus propriis meritis, non agnoscant cultum credulitatis. Quod uero idem Salomon in eodem templo duodecim boues ereos fecit, quos in ereo labro constituit, qui facie quidem per  diuersas partes intendunt, sed in uno loco per posteriora colliguntur. Quid enim aliud in duodecim bobus, quam duodecim apostolos credimus designari? Qui facie quidem per diuersa respiciunt, sed ita in labro sunt positi, ut ex posterioribus adunentur. Quia in hac presenti uita ad predicationis officium in diuersis mundi partibus sunt diuisi: in illa uero uita que huic uite posterior est, que post hanc uidetur eterne glorie unitate conueniunt. Per diuersum igitur mundum predicando respiciunt, sed in unum conueniendo consistunt. Ideo autem erei, quia clamor predicationis eorum in toto mundo insonuit: sicut scriptum est, In omnem terram exiuit sonus eorum . Labrum autem orbem terre intelligimus, cuius ambitum lustrauerunt apostoli docentes gentes, ut baptizarentur in nomine Patris, et Filii, et Spiritus sancti.



CAPUT III. De sapientia Salomonis.


Locutus est autem Salomon tria millia parabolas: et fuerunt carmina eius quinque millia. Quid enim per tria millia parabolas, nisi plenitudo fidei in lege et in Euangeliis, a Christo tradita designatur? Que dum tota multipliciter per allegoriam sensus sub mysterio Trinitatis describitur, quasi tria millia parabole nuncupantur. Carmina autem eius quinque millia pro quinque sensibus corporis intelliguntur: quod qui in diuersis uirtutibus bene regit, beatus est, et per eos quasi quinque millia carmina Domino canit. Disputauit autem a cedro Salomon usque ad hyssopum. Cedri nomine celsitudo glorie celestis accipitur, sicut et Propheta testatur, dicens: Iustus ut palma florebit, et sicut cedrus que in Libano est multiplicabitur . Hyssopus autem herba est humilis saxo herens, qua signatur humilitas Christi. Redemptor quippe noster a cedro  usque ad hyssopum disputauit: quia ab alta excellentia celestis glorie, usque ad carnis humilitatem descendendo peruenit. Siquidem et cedri nomine prauorum superba elatio designatur, sicut per Dauid dicitur: uox Domini confringentis cedros . A cedro itaque Christus usque ad hyssopum disputat; quia prauorum corda et humilium iudicat . Super ligna autem disputauit, dum in cruce pependit. Tunc enim in cedro seculi arrogantiam inclinauit, quoniam etiam usque ad hyssopi humilitatem, id est, ad crucis stultitiam ac contemptibilem fidem deduxit.



CAPUT Iu. De iudicio Salomonis.

Legitur quoque idem sapientissimus primum habuisse iudicium inter duas mulieres de pietate certantes. Quarum in una dilectio ardebat, in altera simulatio surripiebat. In illo ergo iudicio Salomonis  Christi figura fuit, ubi mulier illa improba plebs, scilicet synagoge uel hereticorum uere matris, hoc est, Ecclesie filium appetebat, quem non ut reseruaret, sed reuera ut interimeret, cupiebat. Sed sicut gladio Salomonis dirimente proprie matris gemitus, iste uerus repertus est partus, ita et Spiritu Iesu Christi docente, plerumque qui a matre seducti sunt, et capti errore hereticorum, nonnunquam merentur pro semetipsis gementem recognoscere Ecclesiam matrem. Unde satis conuenienterque apparet hanc mulierem hereticorum uel Synagoge figurasse impietatem, que et suos nequiter nutriendo interimunt, et alienos quousque perdant illiciendo peruadunt.



CAPUT u. De regina Austri.

Regina autem Austri, que, ab interuallis ultimis excitata ueniens, Salomonis audire sapientiam concupiuit,  iam tunc per illam uentura de gentibus regina desiderans Christum figurabatur. Que, iuxta propheticum os, circumamicta uarietate, in uestitu deaurato , et populi sui et paterne domus oblita, currebat barbara gente, non animo; que in aperto peregrina, sed in occulto sanctorum fieri ciuis optabat. Unde non solum celesti premio resurrectionis beata, sed etiam potestate apostolica de Iudeis adulteris iudicandis, in ipsius ore iudicis digna censetur, quia Christum in Salomone mirata, uerum regine celestis affectum in imagine mystica Ecclesie prouidentis impleuerat.



CAPUT uI. De ceteris operibus Salomonis.

Iam porro de ceteris operibus Salomonis quid dicam, quem uehementer arguit sancta Scriptura, atque condemnat? Nihilque de penitentia eius, uel in eum indulgentia Dei commemorat. Nec prorsus  occurrit quid saltem in allegoria boni significet hec eius flenda submersio, nisi forte quis dicat mulieres alienigenas, quarum amore exarserat, significare Ecclesias electas de gentibus. Posset hoc fortasse non absurde intelligi, si ille propter Salomonem desererent deos suos, et colerent Deum eius; cum uero ipse propter illas offenderit Deum suum, et coluit deos earum, non est quid inde boni coniectari possit. Nec tamen nichil arbitror significare, sed malum, sicut de uxore filiabusque Lot diximus. Apparet enim in persona huius Salomonis mira excellentia, et mira subuersio. Quod igitur in illo diuersis temporibus exstitit prius bonum, et posterius malum, hoc in Ecclesia in isto adhuc seculo, simul et uno tempore ostenditur. Nam bono illius bonos Ecclesie, malo autem illius malos Ecclesie significatos puto, tanquam in unitate illius aree, sicut in illo uno homine bonos in granis, malos in paleis, aut in unitate unius segetis, bonos in tritico, malos in zizaniis.



CAPUT uII. De diuisione decem tribuum.


Illud uero quod post mortem Salomonis decem tribus a templo separate sunt, et due relicte, satis indicat quod de tota ipsa gente Apostolus ait: Reliquie per elationem gratie salue facte sunt .



CAPUT uIII. De Elia et Eliseo.

Quid autem significauerunt magni illi et insignes  prophete, qui etiam mirabilia multa fecerunt, Elias et Eliseus, discipulus eius? Pascitur enim Elias tempore famis, coruis mane afferentibus panem, et ad uesperam carnes, ut intelligant illi Christum, cui quodammodo salutem nostram esurienti confitentur peccatores fidem, primitias Spiritus nunc habentes , in fine autem uelut ad uesperam seculi, etiam carnis resurrectionem. Mittitur Elias pascendus ad alienam uiduam; que uolebat duo ligna colligere, priusquam moreretur. Non hic solo ligni nomine, sed etiam numero lignorum signum crucis exprimitur. Benedicitur farina et oleum, fructus et hilaritas caritatis, que, cum impenditur, non defecisse dicitur. Hilarem enim datorem diligit Deus . uiduam eius benedicens, opinor, Ecclesia significatur, quam Christus non frumenti, sed uerbi pane pascebat. De qua dicitur per Dauid: uiduam eius benedicens benedicam , illam scilicet uiduam, quam Apostolus ait, mortuo uiro, quibus  uellet nuptiis liberam esse . Quia desinente lege, cui finis est Christus , ad gratie libertatem transitum faciens Ecclesia, Christum quasi uidua legis innupsit. Huius nunc in uasis oleum gratie et benedictionis farina non deficit, in omnibus foris gentibus fame manente, quarum cibi uite esuriem et fidei Trinitatis inediam congrue prefigurauit illa quondam triennio fames. Quod uero per Eliam in tempore siccitatis nubes illa apparuit, et postea future pluuie signum in uestigio hominis ostensum est, significabat quod, nascente Christo in uestigio hominis, ad terras imber de celo descenderet, qui nos a peccato mundaret.



IN LIBRUM QUARTUM.



CAPUT PRIMUM. De duobus Quinquagenariis, cum militibus suis igne combustis.


»Mittit rex impius quinquagenarios duos cum subditis sibi militibus, ut exhiberent Eliam, qui diuino igne consumpti sunt; tertius autem missus Saluator.« Quinquagenarius namque numerus confessio penitentie est, quod declaratur remissio peccatorum. Iudei ergo nolentes Christum Dominum esse perfectum, nec principem penitentie, dicunt ad eum: Quinquaginta annos nondum habes, et Abraham nosti ? Hi in futurum diuino incendio exstinguuntur. Tertius autem quinquagenarius, quia conuersus ad fidem Trinitatis sacramenta agnouit, indulgentiam meruit.



CAPUT II. De Eliseo ubi aquas Iericho steriles et malignas sanauit.

 »Postulatur Eliseus a populo, ut aquas Iericho steriles et malignas sanaret; et accepit uas rude, et iecit in eo sal, et demersit illud in flumine, et statim sanate sunt aque.« Quo facto pronuntiabat propheta quod uerbum caro fieret et habitaret in nobis . Inde in similitudinem uerbi salem, id est, sapientiam »dedit in uas fictile, in corpus, hoc humanum; et mittens in aqua, demersit.« Quod quidem significabat, quia omnes populi qui sub figura aquarum in toto mundo steriles erant per Christi incarnationem fecunditatem et benedictionem accepturi essent.



CAPUT III. De paruulis ab Eliseo maledictis, et a bestiis deuoratis.

Ipse quoque Eliseus propheta figuram Christi gessit. Denique uocabulum ipsum salus Dei interpretatur.  Salus autem Dei quis est alius, nisi filius eius qui et Saluator ubique uocatur? Paruuli uero illudentes salutem Dei, id est, Eliseo, Iudeorum habuere personam, qui ad crucem Domino Saluatori subsannabant. Quod dicunt: Ascende, calue, ascende, calue, quia in caluarie loco Christus ascensurus erat in cruce. Quod uero »conuersus maledixit eos Eliseus, et exierunt duo ursi de silua, et interfecerunt quadraginta duos pueros blasphemantes«, ita et Christus post passionem et resurrectionem ex mortuis, posteaquam ascendit in celum, sicut Eliseus ascendit Bethel, id est, in domo Dei, conuersus maledixit Iudeos, et quadragesimo secundo anno ascensionis sue immisit duos ursos de siluis gentium, uespasianum scilicet et Titum, eosque crudeli strage deiecerunt.



CAPUT Iu. De baculo per seruum misso, et mortuo non resuscitato.

 »Mittit Eliseus per seruum baculum super mortuum, et non reuiuiscit; uenit ipse, coniungit, et coaptat se mortuo, et reuiuiscit.« Misit sermo Dei legem per seruum suum, nec profuit in peccatis mortuo generi humano; uenit ipse descendens de celorum sublimitate quasi de montis altitudine, humiliauit semetipsum , conformauit se nobis, mortuisque membris membra sua composuit, nostreque mortalitatis de suo corpore medicinam aptauit. Deinde super mortuum septies oscitat, et septiformem spiritum humano generi dat, per quod uiuificatus a morte peccatorum resurgat.



CAPUT u. De ferro et ligno exsiliente in profundum, et reuerso ad lignum.

»Cum securibus ligna cederentur, de ligno ferrum exsiliens in profundum fluminis mersum est, atque  in lignum desuper ab Eliseo proiectum reuersum est.« Ita cum impios Iudeos per corpus operata presentia Christi, tanquam infructuosas arbores, cederet, quia de illo Ioannes dixerat: Ecce securis ad radicem arborum posita est , ab eis interueniente passione corpus ipsum deseruit, et inferni profunda descendit, quod in sepultura depositum, tanquam ad manubrium spiritu redeunte surrexit.



CAPUT uI. De egritudine Ezechie et quindecim additis annis.

»Decumbenti in lectulo Ezechie, grauique egritudine laboranti, ex persona Domini Isaias propheta adorsus est eum, predicens illi quod moreretur; ille autem orans Dominum in ipso prestituto termino mortis, confestim Deus uocem eius audiuit, et quindecim annos uite deprecantis ostendit.« Qui numerus quindecim annorum, quid sacramenti continet in mysterio? nam, ut Apostolus ait: secundum quod quis operatus fuerit, ita et recipiet . Ideoque iste rex, quia decalogum legis cum quinque libris Moysi integra conseruatione compleuerat, ideo quindecim annos secundum legis numerum quem custodierat ad uitam auctos accepit. Per quod figuraliter sciremus quia quicunque per numeri istius mysterium totius legis plenitudinem custodiunt, eterne salutis premium consequuntur, ac per legis consummationem ad uite eterne plenitudinem transeunt, cuius quidem regis pro signo conferende salutis, decem gradus domus sue, in quibus umbra descendere consueuerat, sol retrorsum ad ortum unde ascenderat regressus scribitur: qui numerus quid mysterii habeat, uideamus. Nam gradus isti temporum ordines sunt per quos umbra figurarum Christi descenderat, per quos iterum sol iustitie Christus, post resurrectionem ascendit. Primus itaque gradus descensionis de Deo in angelo fuit, qui magni consilii nuntius erat. Denique et Iacob sic loquitur: Et dixit, inquit, angelus Dei: Ego sum cui  unxisti titulum, et uouisti uotum , ut et angelum et Deum ostenderet. Secundus gradus descensionis de angelo in patriarchis fuit, »quia in omnibus, ut ait Apostolus, ipse est operatus .« Tertius in legis datione, »quia et in lege ipse locutus est.« Quartus gradus in Iesu Naue, »ut populum in terram repromissionis induceret.« Quintus in iudicibus, »quia eumdem populum per eos ipse regebat.« Sextus in regibus Iudeorum, »quia in eis ipse regnabat.« Septimus in prophetis, »quia per eos est annuntiatus.« Octauus in pontificibus, »quia ipse summus sacerdos est Patris.« Nonus in homine. Decimus in passione. Per hos enim decem gradus, quos ipse, umbram legis prisce, Christus descendit, ac rursus post resurrectionem suam sol iustitie Christus per eosdem gradus sursum in celum ascendit, et omnem umbram illam legis ueritatis radiis illustrauit, obscura reuelans, clausa reserans et omnia tecta denudans.



CAPUT uII. De Ezechie diuitiis, morbo iactantie Chaldeis ostensis.


Quod et Ezechias rex diuitias suas Chaldeis iactantie ostentatione perdidit, et propterea perituras per prophetam audiuit, significat Dei seruum, qui dum uirtutes suas uane glorie perdiderit, mox eas perdere, et in demonum dominio thesauros bonorum operum infelici permutatione constat transire, sicut ille per ostentationis appetitum, thesauros suos sub dominio Chaldeorum effecit migrare.



CAPUT uIII. De transmigratione sub rege Nabuchodonosore facta in Babyloniam.

Nam ipsa in Babyloniam transmigratio, quo etiam spiritus Dei per Ieremiam prophetam iubet ut pergant et orent pro eis ipsis, in quorum regno peregrinantur  quod in illorum pace etiam pax esset istorum, et edificarent domos, et nouellarent uineas, et plantarent hortos, quis non agnoscat quid prefigurauerit, qui attenderit uiros Isrelitas, in quibus dolus non est, per apostolicam dispensationem cum Euangelico sacramento ad regnum gentium transmigrasse? Unde nobis Apostolus tanquam replicans Ieremiam, dicit: uolo igitur primo omnium fieri deprecationes, adorationes, interpellationes, gratiarum actiones, pro omnibus hominibus, pro regibus et his qui in sublimitate sunt, ut quietam et tranquillam uitam agamus in omni pietate et caritate. Hoc enim bonum et acceptum est coram Saluatore nostro Deo, qui omnes homines uult saluos fieri, et ad agnitionem ueritatis uenire . Ex hoc quippe etiam illis credentibus constructa sunt domicilia pacis, basilice Christianarum congregationum, et nouellate uinee, populi fidelium, et plantati horti, ubi etiam inter olera omnia granum illud sinapis regnat, sub cuius  umbraculis longe lateque porrectis, etiam altipetax superbia gentium, tanquam in celi uolatilibus requiescit.



CAPUT IX. De septuaginta annis captiuitatis, et Iesu sacerdote.

Nam quod etiam post septuaginta annos secundum eiusdem Ieremie prophetiam reditur ex captiuitate, et templum renouatur, quis fidelium non intelligat post euoluta tempora, que septenarii dierum numeri repetitione transcurrunt, etiam nobis, id est, Ecclesie Dei, ad illam celestem Ierusalem ex huius seculi peregrinatione esse redeundum, per Iesum Christum sacerdotem magnum? Cuius gerebat figuram ille iehsu, sacerdos magnum illius temporis, a quo templum edificatum est post captiuitatem: quem propheta Zacarias uidit in sordido habitu, deuictoque diabolo, qui ad eius accusationem stabat, ablata ab illo sordida ueste, et dato indumento honoris glorie; sicut corpus Iesu Christi, quod est Ecclesia, aduersario in fine  temporum per iudicium superato, a luctu peregrinationis in gloria sempiterne salutis assumitur. Quod etiam in psalmo dedicationis domus, apertissime canitur: Conuertisti luctum meum in gaudium mihi, concidisti saccum meum, et accinxisti me letitia, ut cantet tibi gloria mea, et non compungar .



CAPUT X. De uasis Domini in Babyloniam deportatis, et quod rex Babylonicus typum gerat diaboli.

Quod autem uasa Domini sacrificiis uel sacramentis mysticis deputata, rex quondam Babylonis de Ierusalem abstulisse, pariterque captiuos abduxisse, et suis usibus deputasse, miserante autem Deo post solutam captiuitatem uasa illa relata sunt, non conflata, et diuino rursum cultui mancipata, rex Babylonius diabolus est, qui infelicem populum corporum captiuitate de Ierusalem, id est, Ecclesia, in Babyloniam, id est confusionem, heretice prauitatis abduxit.  Sed et partem uasorum, et sacramentorum ipsa sacramenta significant, per que diuini cultus perfectio adimpletur. Detulerunt namque ex his nonnulli secum ex nostris heretici in primo nomen ipsum, Christiani utique dicuntur: asportauerunt legem, Euangelium, Apostolum, Psalterium, baptismum. Amen, alleluia.



CAPUT XI. De reditu populi in Ierusalem.

Cum autem respectu Domini ignorantie confessione relicta, populus ad Ierusalem, id est, uisionem pacis, que est Ecclesia Dei uiui, duce Domino, redire festinat, hec uasa, id est sacramenta secum deferens, non immutat, sed reportat utique integra. Nec confringit quasi in melius renouanda, sed ea templo restituit ueteri, ibique diuinis accommodat usibus, ita ut ea secum non perdita, sed etiam apud impios seruata fuisse, plebique restituta congaudeat. Nec delemus  Euangelium, nec obliteramus Apostolum, amen quoque et alleluia non commutamus, baptisma non iteramus.



CAPUT XII. De Machabeis.

De Machabeis autem fratribus quid eloquar, qui sub Antiocho rege pro sacris legibus dira tormenta perpessi sunt? Mater pia cum diuersis suppliciis urgeretur, non solum non fleuit, sed et gaudens hortabatur ad gloriam passionis; sic et mater Ecclesia gaudet, atque in martyribus suis colluctatur, maioremque gloriam per martyria filiorum consequitur, dum eos septiformi spiritu superasse diabolum gratulatur. Quis poterit omnia que illis ueteribus legis et prophetarum libris figurate annuntiantur, quantalibet breuitate perstringere? Nisi forte quis putat ingenio fieri ut ea que rerum ordine per sua tempora cucurrerunt ad mysticas significationes interpretando conuerti: hic forte Iudei ausi sunt dicere, siue pagani. Eis autem qui se Christianos esse uolunt,  premit ceruicem apostolica auctoritas. Instruens enim quosdam ait: Omnia hec in figura contingebant illis ; et hec omnia figure nostre fuerunt, in quos fines seculorum deuenerunt. Suntque uniuersa mysteriis consummata, per Dominum nostrum Iesum Christum, cui est honor, et gloria, et regnum, et potestas, cum Patre et Spiritu sancto, in secula seculorum. Amen.



CAPUT XIII. Post Simonis Machabei discessum, quot anni usque ad Christi natiuitatem computentur.

Post Simonis Machabei discessum computantur anni usque ad natiuitatem Christi CXXuIII. Siquidem filius eius Ioannes, qui alio nomine nuncupatus est Hircanus, post patrem XXuII annis pontificatum tenuit. Hinc Aristobolus filius Ioannis anno uno. Post quem Alexander Ianetis XXuII annis rex et pontifex exstitit. Hinc uxor eiusdem Alexandri Alexandra, que  alio nomine Salissa uocatur, regnum Iudeorum annis nouem rexit. Post hanc Hircanus filius eius, annis XXXIu. Post hunc alienigena Herode in regnum succedente, tricesimo secundo anno regni eius Christus nascitur.



CAPUT XIu. Dauid leonem et ursum interficit.

Dixit Dauid ad Saul: Pascebat seruus tuus gregem patris sui, et ueniebat leo et ursus, tollebatque arietem de medio gregis, et insequebar percutiebamque, eruebamque de ore eorum, et illi consurgebant aduersum me; et apprehendebam mentum eorum, et suffocabam, interficiebamque eos. Nam et leonem et ursum interfeci ego seruus tuus . Dauid Christum significat. Per leonem autem et ursum, persecutores sancte Ecclesie designantur. Per leonem imperatores et ceteri principes terre; per ursum, Iudei designati sunt, qui Ecclesiam Dei persecuti sunt; per arietem uero martyres designantur. Leo igitur et ursus uenit,  atque arietem de medio gregis abstulit, quia persecutores quosdam de Ecclesia fideles tulerunt, atque proximi nomine interfecerunt. Et sicut Dauid leonem et ursum insecutus est, percussit, atque arietem de ore eorum eruit, similiter et Redemptor noster quosdam ex persecutoribus persecutus est, quando eis penam quam merebantur in presenti seculo irrogauit, sicut primo Herodi, et iterum secundo et tertio, et multis aliis. Percussit quippe, quando eos eterna morte damnauit. Arietem de ore eorum eruit, quia populum fidelium ab eorum dilaceratione liberauit. Et illi iterum consurgebant aduersum Dauid, quia temporibus persecutorum cum alii punirentur, alii contra Christum insurgebant, ut eius nomen atque culturam funditus exstinguerent. Sed Dauid apprehendebat mentum eorum, et suffocabat interficiebatque eos. Per mentum, quod ori est propinquius, blasphemie Iudeorum atque paganorum designantur.  Christus mentum persecutorum apprehendit, et suffocauit interfecitque eos, quando, imperatoribus in Christum credentibus, omnis cultura et error gentilium ita suffocatus est, ut nullus persecutorum auderet os ad blasphemandum Christum aperire, omnesque exstincti sunt credentibus in Christum gentibus. Idem autem Dauid cum ad bellum contra Philistheum iret, baculum suum tulit secum, quem semper habebat in manibus, elegitque sibi quinque limpidissimos lapides de torrente, et misit eos in peram, quam habebat secum, et fundam manu tulit, processit contra Philistheum . Per baculum, quo homo sustentatur, apostoli designantur, qui Christum quasi sustinuerunt, cum opus propter quod in mundum uenerat compleuerunt, sicut dicit Apostolus, Dei enim sumus adiutores . Per peram autem eius humanitas designatur; per quinque lapides quinque libri Moysi, quos in peram misit, quia scientiam quinque librorum homini quem assumpsit dedit. Per fundam autem eius linguam accipere possumus. Processio  uero Dauid contra Philistheum, duobus modis secundum allegoriam intelligi potest. Processit uero Saluator noster contra Philistheum, quando ductus est in desertum a Spiritu sancto, ut tentaretur a diabolo , uinceretque diabolum. Quinque lapides Dauid in peram misit, sed ex uno Goliam prostrauit, quia Saluator noster scientiam quinque librorum equaliter possedit, sed ex uno, id est, Deuteronomio, terna testimonia sumpsit, ex quibus tres tentationes diaboli deuicit. Et sicut Dauid funda lapidem iecit, et Goliam interfecit, ita et Dominus noster lingua sacre Scripture testimonia protulit, et diabolum superauit. Aliter: Perrexit Dauid ad pugnam contra Philistheum; similiter et Christus, ut diabolum uinceret, ad passionem properauit. Dauid lapide Goliam deiecit; similiter et Christus diabolum morte sua peremit. Cumque gladium non haberet in manu Dauid, tulit gladium Philisthei, et interfecit eum gladio suo, preciditque caput eius . Gladius  diaboli, mors est. Inuidia enim diaboli mors introiuit in orbem terrarum . Iste est gladius, de quo primum hominem, deinde genus humanum, usque dum a Christo redimeretur, interfecit. Hunc gladium incurrimus, cum peccamus. Sed hunc gladium Christus non habebat, quia peccatum non fecerat, nec inuentus fuerat dolus in ore eius . Originalit quoque peccato obnoxius erat, non quia ex concubitu uiri, qui sine peccato esse non potest, ortus non fuerat. Christus itaque qui mortem ex debito non habebat, a diabolo, qui auctor eius erat, mortem mutuauit, et per eam eumdem principem mortis interfecit. Per caput autem Philisthei genus humanum in hoc loco designatur. Precidit Dauid caput Philisthei, quia Christus a corpore diaboli electorum multitudinem separauit. Detulit illud in Ierusalem , quia multitudinem electorum in celesti beatitudine, que Ierusalem uocatur, collocauit.



CAPUT Xu. Eliam Achab persequitur.


In Regum uolumine scriptum est »quia cum cepisset Achab rex Isrel Eliam persequi, precipiente Domino, abiit in desertum, et sedit iuxta torrentem Charith. Corui quoque deferebant ei panes et carnes mane et uespere, et bibebat de torrente .« Elias Christum figurabat; per torrentem autem Charith legem debemus intelligere. Charith interpretatur mendacium, non quod lex mendacium sit. Solent namque prudentes proponere auditoribus suis parabolas, ut apertius intelligantur ea que ducere uolunt, et introducunt bestias et aues loquentes. Quod si sola uerba parabolarum attendas, mendacium esse perspicies; si uero sensum, ueritatem probabis. Similiter et quedam precepta legalia, si litteram tantummodo attendas, inutilia tibi uidebuntur; si spiritualem intelligentiam, ueritas tibi magna in littera refulget. Quedam igitur precepta legalia Iudeis  mendacia sunt, quia ea carnaliter intelligunt; nobis autem ueritas, qui ea spiritualiter intelligere curamus. Per coruos uero sacerdotes Iudeorum designantur, uelamine cordium suorum tenebrosi. Per carnes, iuge sacrificium, quod et mane et uespere offerebatur. Panes autem panes propositionis demonstrant, qui assidue in conspectu Domini ponebantur. Bibebat uero de torrente , quia in obseruationibus legalibus Christus delectabatur. Post dies autem multos siccatus est torrens , quia, ueniente Christo in carne, et Euangelium predicante, obseruatio legalis cessauit, atque ab illo tempore nichil profuit, sicut Dominus dicit: Lex et prophete, usque ad Ioannem . Et iterum dicit ad Isrel per prophetam: Ne offeratis ultra sacrificium frustra, incensum abominatio est mihi; neomenias et Sabbata uestra non feram, iniqui sunt cetus uestri . Et dixit Dominus ad Eliam: uade in Sarephtam Sidoniorum, et manebis ibi. Precepi enim ibi mulieri uidue, ut pascat te. Qui consurgens abiit in Sarephtam . Elias in Sarephtam  abiit, quia Iudeos perfidos Christus derelinquens, per apostolos suos transiuit ad gentes. Sarephta uero succensa interpretatur, uel angustia panis. Gentiles quippe qui erant ciuitas diaboli, et qui per Sarephtam designantur, igne uitiorum succensi erant. De hoc igni Scriptura dicit: Omnes uos accendentes ignem accincti flammis, ambulate in lumine ignis uestri, et in flammis quas succendistis uobis . Illi namque flammis accincti sunt, qui igne uitiorum undique exuruntur; qui et angustia panis uocantur, quia nullus predicatorum unquam ad eos accesserat, qui pabulum uerbi Dei eis impertiret. Cumque uenisset ad portam ciuitatis, apparuit ei mulier uidua colligens ligna . Eamdem significationem habet mulier quam et ciuitas. Significant enim Ecclesiam ex gentibus congregatam. uidua uero erat, quia Deum un cum suum peccatis suis exigentibus perdiderat. Et uocauit eam, dixitque ei: Affer mihi paululum aque in uase ut bibam . Minora petiit, ut ad maiora  perueniret. Possumus namque per paululum aque, quod animum sitientis refrigerat, uoluntatem audientium intelligere, quia sicut sitientis linguam aqua refrigerat, ita et predicatorum mentes promptus animus auditorum. Cumque illa pergeret ut afferret, clamauit post tergum eius dicens: Affer mihi et buccellam panis in manu tua . Quasi post tergum nobis est quod ignoramus. Elias ergo post tergum mulieris clamauit, quia predicatores sancti gentibus, Deum quem ignorabant, predicauerunt. Unde et per buccellam panis initia fidei possumus intelligere; et quia illi competenter ad fidem ueniunt, qui student prius peccata sua confiteri, recte subditur: Dixitque mulier: uiuit Dominus Deus tuus, quia non habeo panem, nisi quantum potest pugillus capere farine in hydria, et paruulum olei in lecytho . Lecythus uas erat in quo oleum seruabatur. Possumus uero per farinam rationem, per oleum autem opera misericordie intelligere. Gentilis ergo populus cognoscens  se grauiter errasse, confitebatur nichil in se boni esse, nisi tantummodo quod parum rationis, et parum ex operibus misericordie uideretur habere. Gentiles namque parum rationis habebant, quia ex parte rationabiles erant, ex maxima autem parte irrationabiles. Quid enim irrationabilius quam dicere ligno aut lapidi: Deus meus es tu? Habebant et parum misericordie, quia ipsa natura sepe eos ad hoc impellebat, ut miseris subuenirent. Per uasa uero, in quibus farina et oleum continebatur, eorum corda designantur. En colligo duo ligna, ut ingrediar et faciam illud mihi et filio meo, ut comedamus et moriamur . Ligna que in ciuitate colliguntur nichil utilitatis habent, nisi ut igni comburantur. Per ligna igitur errores gentilium diabolica fraude inuenti designantur. Mulier duo ligna colligebat, quia gentilis populus ex doctrina philosophorum atque petarum diuersos errores colligebat, pro quibus perpetuo incendio truderetur. Sed quid est quod dicit: Ut comedamus et moriamur?  Nos autem ideo comedimus, ut uitam in corpore seruemus; hec autem ideo se dicit comedere ut moriatur, quia doctrina gentilium mortem magis infert quam uitam. Ad quam Elias: uade, et fac sicut dixisti. uerumtamen mihi fac ex ipsa farinula succineritium panem paruulum, et affer ad me; tibi autem et filio tuo, facies postea. Per panem fides, per cinerem uero sepe penitentia designatur, sicut dicit beatus Iob ad Dominum: Idcirco ipse me reprehendo, et ago penitentiam in fauilla et cinere. Panis igitur cinere cooperitur, cum quilibet infidelis ad fidem ueniens, prius studet deflere mala que fecit, ut conuenientius ad fidem Christi percipiendam, que in baptismate datur accedat. Elias itaque precepit mulieri ut ex farina panem faceret, sibique deferret, quia predicatores sancti gentes hortabantur ut ex rationis bono quod a Deo perceperant cibum fidei Deo prepararent, sibique deferrent. Fidem namque unusquisque ad baptismum ueniens predicatori defert, cum ad interrogationem sacerdotis qualiter credat  confitetur. Elias panem quem mulier fecit comedit, quia profectus filiorum merces est predicatorum. Quapropter Elias mulieri precepit ut sibi primum, postea sibi et filio suo preparet, quia conuersio peccatoris predicatori primo imputatur; postea uero conuersus, panem sibi preparat, cum in bonis operibus semetipsum exercens, ut heres patrie celestis fiat, obtinet. Quod autem ait Elias: Hydria farine non deficiet, nec lecythus minuetur, usque in diem in qua daturus est Dominus pluuiam super terram, illud significat quod fides ab electorum cordibus bonaque opera non deficient, usque dum Dominus ad iudicium cum omnibus sanctis suis ueniat.



CAPUT XuI. Eliseus Naaman Syrum a lepra mundat.

Eliseus Christum figurauit, Naaman uero populum gentium. Multi leprosi erant in Isrel, et nemo eorum  mundatus est, nisi Naaman Syrus , quia ueniente Christo in carne, et Iudei et gentes lepra peccatorum suorum circumdati erant. Sed Iudeis in iniquitate sua permanentibus, gentes a lepra peccatorum suorum mundate sunt: Precepit ergo Eliseus Naaman dicens: uade et laua te septies in Iordane, et recipiet sanitatem caro tua, et mundaberis. Et abiit et lauit, et facta est caro eius sicut caro pueri paruuli, et mundatus est a lepra . Aqua Iordanis baptismum figurabat, eo quod in ea Christus baptizatus sit. Naaman aquis Iordanis ablutus est, et a lepra mundatus, quia populus gentium aqua sacri baptismatis a lepra peccatorum suorum est purgatus. Septena uero eius lauatio septiformem Spiritum sanctum figurauit, per cuius operationem remissio peccatorum in baptismo datur, quia sicut corpus uisibiliter aquis baptismatis, ita anima inuisibiliter per operationem Spiritus sancti a peccatis omnibus emundatur. Giezi autem, qui pretium sanitatis  a Naaman percepit, lepramque eius hereditauit, eos designat qui doctrinam sue predicationis hominibus uendunt, quos Dominus in Euangelio non pastores, sed mercenarios uocat. Eliseus igitur sanitatem contulit, et Giezi pretium accepit, quia ab eis quos diuina misericordia saluat, peruersi doctores pretium sanitatis exigunt; et ideo heredes lepre eorum efficiuntur, quia in malis que isti per gratiam Dei contempserunt permanentes, damnationem sibi perpetuam acquirunt. Naaman iste Syrus, qui interpretatur fidelis uirtus eorum, cor populi demonstrat nationum, quondam perfidie scelerumque lepra maculosum, sed per sacramentum baptismatis ab omni mentis et corporis feditate purgatum. Qui capte consilio puelle, hoc est inspirationis superne gratia, quam Iudeis conseruare non ualentibus, gentes rapuere, salutem sperare commonitus, septies lauare iubetur, quia nimirum solum baptismi genus, quod ex Spiritu sancto regenerat, saluat. Unde  iure caro eius post lauacrum uelut caro pueri parui apparuisse memoratur, siue quia cunctos in Christo baptizatos, in unam parit gratia mater infantiam, seu magis ille sit intelligendus puer, de quo dictum est: Paruulus natus est nobis, filius datus est nobis , cuius corpori per baptismum tota credentium soboles adunatur, et ut cuncta hic baptismi scires sacramenta permonstrata, in quo  abrenuntiare Satane fidem confiteri precipimur, negat se Naaman ultra diis alienis litaturum, soli per omnia Domino seruiturus. Patrem quoque terre sancte secum tollere gaudet, quia baptizatos oportet quoque Dominici corporis participatione confirmari. Merito igitur Naaman, cuius dum aqua corpus abluitur, fide pectus imbuitur, id est populus gentium Iudeis lepra contumacie squalentibus antefertur.





ALIQUOT QUAESTIONUM LIBER. *



QUAESTIO PRIMA. De stella et magis.


 Putant quidam magos qui ad Dominum in carne natum ab Oriente uenerunt, eumque oblatis muneribus adorauerunt, nequaquam ipsos in eisdem muneribus mysteria illa nobilissima, que nunc sancta Ecclesia sublimiter intelligit intellexisse, uidelicet, in auro regem, in thure Deum, in myrrha hominem suo tempore moriturum ac sepeliendum, sed plus in mysteriis quam in conscientiis proferentes, ea simpliciter que in sua patria pretiosiora nascebantur ei quem adoraturi uenerant regi obtulisse pro munere. Sed si uerba ipsorum diligenter pensamus, quia hec Ierosolymam uenientes dixerunt: Ubi est qui natus est Rex Iudeorum? uidimus enim stellam eius in Oriente, et uenimus adorare eum , longe aliter fuisse comperimus. Constat quippe illos hominem intellexisse eum, propter quod dicunt: Ubi est qui natus est. Constat et regem, quod et ipso uerbo declarant. Constat et Deum credidisse, unde et consequenter adiungunt: Et uenimus adorare eum. Neque enim homines doctissimi, eum quem tantummodo  hominem, regem ac non etiam Deum crederent tam longe adoraturi uenirent. Qui etiam hoc nobilissime ac diuinissime de eo senserunt, quod cum esset Rex Iudeorum, ad saluandas etiam gentes, que in ipsum credere atque ad illum uenire uellent, esset idoneus, quod suo maxime aduentu probauerunt, et actu. Sed et stella, que eis apparuit quidam minus diligenter Scripturam intuentes, eam ab Oriente usque ad uiciniam Bethlehem ducem eis itineris exstitisse dixerunt, uieque preuiam. At ubi, relicta uia Bethlehemitica, ad Ierosolymam iter et oculos deflexerunt, disparuisse stellam, que eos ducebat, donec rursus a Ierosolymis pedem referrent ad Bethlehem. Quod nequaquam ita esse factum ipsa Euangelii ueritas inquisita demonstrat, sed potius in Oriente tantum eos stellam uidisse, statimque intellexisse quia hec ortum nati in Iudea regis signaret, de quo predixerat Balaam: Orietur stella ex Iacob, et consurget uirga de Isrel, et percutiet duces Moab . Et ipsi enim cum essent astrologi, diligenter ea que de stella sunt dicta memorie commendauerant. Ideoque statim ut eam uiderunt, uenerunt, in Iudeam, in qua natum regem nouerant, et precipue ad regiam ciuitatem, ut ubi eius natiuitatem magis cognitam credebant inuenirent. Cumque testimoniis propheticis in Bethlehem illum natum cognouissent, mox illuc iter agentes, stellam quam in Oriente uiderant, ducem habere meruerunt. Sic enim habes in Euangelio, primo dicentibus ipsis magis: Ubi est qui natus est Rex Iudeorum? uidimus enim stellam eius in Oriente. Neque enim dicebant, Quia ab Oriente nos usque ad hec loca preuiando perduxit. Deinde etiam euangelista protestante de ipsis: Qui cum audissent regem abierunt, et ecce stella quam uiderant in Oriente antecedebat eos. Neque enim uel ipse scripsit quod alibi stellam quam in Oriente tantum uidissent, donec audito rege ad Bethlehem iter dirigerent. De  qua stella notandum quia nequaquam eis Bethlehem, uenientibus in summa celi altitudine inter ceteras stellas, sed in uicinia terre uisa est. Cum enim dicat  euangelista: Antecedebat eos usque dum ueniens staret ubi erat puer, patenter insinuat tum uicinam eam domui in qua erat puer stetisse. Namque sidera que in summo sunt celo locata, ubi ad centrum celi peruenerint, quamuis amplissima sit ciuitas, unicuique domui supra uerticem stare uidentur.



QUAESTIO II. De eo quod dicit Apostolus: A Iudeis quinquies quadragenas una minus accepi .

Quod dicit Apostolus: A Iudeis quinquies quadragenas una minus accepi, significat se ab eis quinquies flagellatum, ita tamen ut nunquam uicibus quadraginta, sed semper una minus tricies et nouies feriretur. Preceptum namque erat legis, ut cum delinquentem iudices uerberarent, ita modum uindicte temperarent, ut plagarum modus quadragenarium numerum minime transcenderet, ne fede  laceratus coram te frater tuus iaceat . Quod ita intelligendum, ab antiquis ita intellectum, testatur etiam  pictura eiusdem libri, quam reuerendissimus ac doctissimus Cudum Orientalium Anglorum antistes, ueniens a Roma secum in Britanniam detulit, in quo uidelicet libro omnes pene ipsius apostoli passiones siue labores per loca opportuna erant depicte. Ubi ita hic locus depictus est, quasi denudatus iaceret Apostolus laceratus flagris, lacrymisque perfusus. Superastaret autem ei tortor quadrifidum habens flagellum in manu, sed unam e fidibus in manu sua retentam; tres uero reliquas solum ad feriendum habens exertas. Ubi pictoris sensus facillime patet, quod ideo ternis fidibus eum fecit uerberare, ut inde plagarum quadragenarium numerum [a 1Kb] compleret. Si enim quaternis fidibus percuteret, decies percutiens [b 1Kb] sexaginta plagas faceret; si uero ternis tredecies feriret, unde quadraginta plagas impleret? Itaque licebat quidem Iudeis quadragies peccantem percutere, sed illi soli aliquid donantes de suo, ac misericordiam prestantes, unde quadragies Apostolum percutiebant.  Quod autem ait idem Apostolus genere feminino quadragenas plagas se accepisse, utique significat, quas quinque uicibus una minus quadragenis perpessus. Pro quo uerbo simpliciter in Greco dictum , id est, quadraginta preter unam.



QUAESTIO III. De eo quod ibidem dicit Apostolus: Nocte et die in profundo maris fui .

Quod ait idem Apostolus: Nocte et die in profundo maris fui, quosdam audiui astruentes, quod beate memorie Theodorus, doctissimus uir archiepiscopus quondam gentis Anglorum ita exposuerit, quia fuerit in Zizico quedam fouea nimis alta, ad tormenta noxiorum parata, que, ob altitudinem immensam, profundum maris soleret appellari, cuius cenum et obscuritatem Paulus inter alia innumera sustinuerit  pro Christo. uerum si uenerabilia Patrum scripta replicemus, patet profecto quia nichil in his uerbis aliud quam hoc quod sonat intelligere solebant, id est, quoniam Apostolus casu aliquo deueniens in profundum maris, ac die simul et nocte fluctibus circumseptus, post hec ad era liberum terramque Deo gubernante redierit. Unde et inter miracula diuina ascribunt quod homo tanto tempore sub undis retentus, neque a circumpositis prefocari aquis, neque a belluis maris deuorari potuerit. Denique non amplius Petrum super undas ambulantem nec demersum, quam Paulum sub undis retentum nec necatum predicant esse mirandum. Quod si utriusque apostoli tam dispari miraculo mysticum aliquid intelligere uolumus, in promptu est, quod Paulus non solum tertio naufragus, sed etiam nocte ac die in profundo maris positus atque ubique protectus ac liberatus a Domino, significat iustos de cunctis periculis eruendos a Domino. Nec tantum de tentationibus  extrinsecus ingruentibus saluandos, uerum et si mortis ipsius uideantur gurgite depressi, atque ab humanis rebus absconditi, nichilominus uirtute sui conditoris eos esse reuocandos ad uitam. Porro Petrus super undas uento commotas liberis passibus incedens, sed ubi ob timorem mergi cepit, dextera Christi erectus, significat eosdem electos omnia impiorum tentamenta ac persecutiones diabolico instinctu sibi illatas, fide inuicta superare, et quasi pro nichilo contemnere, nec omnino posse seculi fluctibus immergi, qui presens semper auctoris sui complectuntur auxilium. Qui si aliquando ut homines turbari ceperunt, mox eripiantur ab eo, quem sine intermissione solent inuocare, dicentes: Et ne nos inducas in tentationem, sed libera nos a malo.



QUAESTIO Iu. De eo quod idem dicit Apostolus: Mihi uindicta, et ego retribuam, dicit Dominus, etc. .


Quod dicit Apostolus: Mihi uindicta, et ego retribuam, dicit Dominus, hunc habet sensum. Quod opus est uos ipsos uestras ultum ire iniurias, qui nec corda hominum nosse, nec agnita illorum scelera tranquillo ualetis animo iudicare? Quin potius quod in uos peccatur, quasi fratribus et proximis ex corde remittite, ut et uobis uestra Deus peccata remittat, scientes quia si corrigi uoluerint, eos socios bonorum habebitis. Sin alias, rectius diuino iudicio, quod errare non potest sicut nec irasci potest, quam uestro damnabuntur Mihi  uindictam reseruate, et ego retribuam. Et quia non solum mala improborum patienter sustinere, sed et bona illis nostra libenter impendere debemus, quibus superati ad amorem nostrum redeant, et uirtutem mansuetudinis ac patientie nostre admirantes etiam imitari incipiant, relictisque ad uirtutum opera conuertantur, admonendo subiunxit: Si esurierit inimicus tuus,  ciba illum; si sitit, potum da illi, hoc enim faciens, carbones ignis congeres super caput eius . Caput enim illius mentem eius dicit, que in cunctis actibus siue cogitationibus nostris quasi arcem et presidatum tenet. Carbones uero ignis flammam dilectionis appellat, de qua Dominus in Euangelio: Ignem  ueni mittere in terram, et quid uolo, nisi ut ardeat ? Absit enim ut credamus Apostolum uel Salomonem, de cuius Prouerbiis hanc sententiam sumpsit, hoc nos docere uoluisse, ut eo animo eaque intentione bona faciamus aduersariis nostris, ut ipsi in his ingrati persistentes maiora perpetuo tormentorum patiantur incendia. Sed hoc potius iubent, ut misericordiam facientes egentibus inimicis, emolliamus fomentis beneficiorum tumorem ac duritiam cordis illorum, eosque ad redamandos nos in Domino excitare, adhibito dilectionis igne, studeamus.



QUAESTIO u. De illo eiusdem Apostoli: Unusquisque in suo sensu abundet .


Quod ait Apostolus: Unusquisque in suo sensu abundet, nonnulli ita dictum putant, quasi diceret: Sufficit unicuique ad iustitiam facere que sibi optima uidentur. Quod nequaquam ita intelligendum est. Quid enim si hereticus est, putans se catholicum esse, si quis male conuersatur, existimans rectam esse uiam ueritatis, quam incedit, nunquid talis operatio sufficit illi ad opus iustitie, per quod ad salutem perueniat, maxime cum non dicat Apostolus indicatiuo modo, Abundat, at imperatiuo: Unusquisque in suo sensu abundet? Precepit ergo ut si sublimiora sacramentorum diuinorum arcana capere nequimus, in his tamen que ueraciter credenda ac confitenda intelligimus et sentimus, humiliter ac deuote Domino seruiamus. Sic etiam implebitur quod iussit, ut unusquisque in suo sensu abundet, cum in eis que  a magnis doctoribus credenda uel agenda didicimus, abundanter bonis operibus insistere curamus, quatenus per exsecutionem eorum que nouimus, etiam ad agnitionem sublimiorum, que necdum nouimus, mereamur attingere. Unde bene subiungit: Si quid aliter sapitis, et hoc quoque uobis Deus reuelabit , id est: Si bona que nostis per caritatem operamini, tribuet uobis diuina gratia, ut si quid aliter quam decet sapitis, et hoc aliquando intelligatis. Sicut beato Cypriano contigisse perspicuum est, qui cum suis cepiscopis, qui erant in Africa, rebaptizandos esse hereticos contra morem Ecclesie statuit. Sed quia in suo sensu, qui sibi rectus uidebatur, bonis abundare operibus studuit, mox corrigi meruit, atque ad uniuersalem sancte Ecclesie normam spiritualium uirorum institutione reduci.



QUAESTIO uI. De uerbis Dauid quibus Saul et Ionathan filium interfectos plorauit.


Quod interrogasti de uerbis Dauid, quibus Saul et Ionathan filium eius interfectos plorabat, in quo ploratu etiam montibus Gelbe, in quibus interfecti sunt, maledicere uidetur, quomodo conueniant tempori uel mysterio Dominice passionis, ita ut hec  per omnes Ecclesias quasi in memoriam eiusdem passionis in responsoriis in Sabbato sancto Pasche dicantur, quasi rex impius, et pro suo scelere interemptus ab hostibus, morte potuerit figurare innocentem regis Christi, qui peccatum non fecit, nec inuentus est dolus in ore eius , scire debes quia ueraciter Saul, qui post unctionem sacri chrismatis, a quo et Christus Domini uocatus est, ab hostibus occidi meruit, mortem ueri Christi, quam sine culpa subire dignatus est, insinuat. Unde bene Gelbe uolutatio, siue decursus, interpretatur. uolutabantur enim in sorde peccatorum, iuxta illud Prouerbiorum, Sus lota in uolutabro luti ;  atque a rectitudine uie salutaris aberrantes, iamiamque ad inferiora, id est, huius seculi desideria infida decurrebant, ob quorum desiderium regem celi et terre in mortem tradere non dubitabant. Propter quod merito eis optatur ne rorem de celo pluuiamue suscipiant: quod hodie rebus ipsis uidemus impletum in eo quod eos gratia celestis deserens translata est ad plebem gentium. Quod etiam Isaias sub figura uinee futurum illis ex persona Domini comminatus est, dicens: Et nubibus mandabo ne pluant super eam imbrem . Quod est aperte dicere: Et apostolis atque apostolicis uiris omnibus mandabo, ne illis ultra uerbum uite predicent, sed irrigatione uerbi celestis, quod a se proterui repulerunt indignos, in sua sterilitate uacuos ac perpetuo igni comburendos relinquant. Nec tibi absurdum uideri debet ut mala reproborum acta boni aliquid significent, aut rursum bona iustorum opera in contraria significatione ponantur. Lege enim Moralia sancti pape  Gregorii, ubi exposuit quomodo beatus Iob maledixerit diei suo, dicens: Pereat dies in quo natus sum, etc. , et uidebis quia usitatissimum est in Scripturis ut et bona in malorum, et in significatione bonorum mala hominum gesta accipiantur. Denique Uriam fidelissimum regis Dauid militem, ac piissima atque innocentissima eius opera uel dicta, in mala significatione, et e contra ipsum Dauid in maximo suo scelere in bona accipiendum interpretatur. Alioquin si non et per mala bonum, et malum significari per bonum posset, nunquam liceret nigro atramento, sed semper lucido auro deberet scribi: quia Deus lux est, et tenebre in eo non sunt ulle , nec rursum in titulis psalmorum nomen Absalon et Deg hominum reproborum minio fulgente, sed solo atro colore deberet ascribi. Sicut ergo in paginis librorum quouis colore et mala possumus et bona absque ulla reprehensione figurare, ita etiam in parte significationum per quelibet hominum gesta et bona rectissime et mala possunt exprimi. Quamuis  et multo sepius contingat, et multo dulcius audiatur, bona per bona, et mala figurari per mala. Sicut autem in pictura parietum, neque obscurum Aethiopem candido, neque candidi corporis siue capilli Saxonem atro decet colore depingi, ita in retributione meritorum iuxta suum quisque opus recipiet, et qualis erit actu, talis etiam parebit uultu in iudicio; neque omnino ad rem quid quisque figurarit, sed quid egerit pertinebit.



QUAESTIO uII. Quid sit in psalmo: Ignitum eloquium tuum uehementer .

Interim quesisti quid sit in psalmo: Ignitum eloquium tuum uehementer. Quod uerbum et in Prouerbiis positum est: Omnis sermo Dei ignitus . Scito ergo quod hoc uerbum longe aliter quam sonare uidetur accipiendum est. Ignitum namque solet dici, quod totum igne perfusum et impletum  est, uerbi gratia, sicut ferrum et es mediis in ignibus liquefactum, imo igne plenissimum. In qua figura dictum est de Ioseph: Eloquium Domini igniuit eum , id est, ita ardore et flamma diuine uirtutis impleuit, ut ipse totus spiritu Dei accensus, et quasi igne uideretur esse perfusus. Quales erant qui dicebant: Nonne cor nostrum ardens erat in nobis, dum loqueretur in uia, et aperiret nobis Scripturas? . Quod uero eloquium Domini ignitum, uel sermo Dei ignitus asseueratur, illud tanquam igne examinatum debet accipi, instar auri uel alterius cuiuslibet metalli, quod igne conflatum, sordem in se alienam atque inutilem non continet, et totum quidquid in eo residet, uerum et perfectum, et omni uitiorum contagione purgatum est. Sic etenim eloquia Domini eternorum in se bonorum fidem continentia, uera omnia sunt, et non otiose neque inutiliter constituta. Unde et Dominus ait: Quia iota unum aut unus apex non preteribit a lege, donec omnia fiant  , ne quid illic esse quod non perfectum ac proprium sit estimetur. Ignitum igitur igne examinatum, siue igne purgatum , intellige. Ex uno ergo Greco, quod est , utrumque Latine et ignitum, et igne examinatum pro interpretum uoluntate translatum est. Nam et ubi dictum est: Eloquia Domini igne examinata, in Greco idem unus sermo positus est . Ex quo etiam uerbo deriuatum est, Igne nos examinasti : quod quidam dixere: Ignisti nos. Ignitus est autem, siue igne examinatus, omnis sermo Dei, quia per illuminationem sancti Spiritus sincera ac firma est ueritate subnixus.



QUAESTIO uIII. De reauctione arce Domini de domo Aminadab per regem Dauid.

Congregauit autem rursum Dauid omnes electos ex Isrel triginta millia, et cetera . In historia  beati regis et prophete Dauid, qua arcam Dei reduxisse narratur, humilitas approbata, superbia damnata, et temeritas uindicata monstratur. Quia et ipse Dauid, qui coram arca Domini humiliter saltare non erubuit, mox promissionem Filii Dei ex sua stirpe nascituri suscipere promeruit. Et coniux, que eamdem eius humilitatem despexit, eius semine fecundari non est merita, sed perpetue sterilitatis penas luit. Sacerdos quoque qui arcam Dei inconsiderata temeritate tetigit, ausus sui reatum immatura morte purgauit. Ubi intueri necesse est quantum delinquat qui ad corpus Domini reus accesserit, si deuotus ille sacerdos morte multatur, qui arcam illam, Dominici uidelicet corporis figuram, minori quam debuit ueneratione corripuit. uerum iuxta allegoriam Dauid Christum, arca Ecclesiam significat. Quesiuit autem Dauid arcam in suam ciuitatem adducere, sed causa interueniente contraria, ad tempus eam alibi diuertit, ac sic deinceps quod multum desiderauerat  expleuit. Quia Dominus in carne apparens Euangelium filiis Isrel, sue uidelicet genti predicauit, sed cecitas ex parte contigit in Isrel, donec plenitudo gentium intraret, et sic omnis Isrel saluus fieret. Sed ut hec enucleatius per singula uideamus, congregauit Dauid omnes electos ex Isrel triginta millia, quia Dominus Ecclesiam primitiuam ex Isrel instituit, non quidem omnem Isrel, sed electos quosque sibi consocians. Non enim omnes qui ex Isrel, hi sunt Isrelite, sed filii promissionis deputantur in semine. Qui triginta millia esse referuntur, id est, fidei, operis et spei firmitate perfecti. Tria enim propter confessionem sancte Trinitatis ad fidem pertinent, decem propter Decalogum Legis ad opera, mille propter sui perfectionem ac spem uite eterne, qua superius aliquid non est, sicut numerus millenario nullus maior est. Et si enim decem millia, si triginta millia, si etiam mille millia dixeris, non ipsum mille numerando transcendes, sed uel per se uel per minores numeros sepius ducendo  multiplicas. Tria ergo per decem multiplica, ne fides sine operibus mortua sit; item triginta per mille multiplica, ut fides que per dilectionem operatur non alibi quam in celis retributionem speret. Electi igitur ex Isrel, populos recte credentes, operantes, sperantes, insinuent; uiri autem Iuda, qui erant cum Dauid, ipsos apostolos et doctores qui lateri Christi quasi familiarius adherebant, indicent. Quo utroque stipatus exercitu Dominus, arcam adducere, id est, Ecclesiam dilatare, et in eorum qui non crediderant, cordibus inserere gaudet. Imponitur autem arca plaustro nouo, ut noui testamenti gratia renouatis in baptismo mentibus infundatur, nouumque uinum nouis utribus conseruandum mandetur. Erat quidem prius arca in domo Aminadab, qui erat in Gabaa, quia eadem que nunc predicatur Ecclesie fides, et ante Incarnationis Dominice tempus florebat, in his qui patriarcharum prophetarumque sunt deuotionem secuti. Aminadab enim qui interpretatur  pater meus spontaneus, uel Abraham patrem fidei, uel Moysen legislatorem significat; qui uterque in Gabaa custodit arcam, quia sublimi uirtutis exemplo credentium pectora munit. Unde et Gabaa collis interpretatur, qui locus est in ciuitate Cariathiarim. Elata ergo foris arca ludebat Dauid, et omnis Isrel coram Domino diuersis musicorum generibus, quia mox inchoante noue gratie preconio, Dominus ad exhibendas Deo Patri laudes humilitatis omnes inuitat dicens: Qui mihi ministrat, me sequatur : alii dando per spiritum sermonem sapientie, alii sermonem scientie, alii genera linguarum, alii gratiam curationum, etc. Sed his atque huiusmodi carismatum generibus progrediente arca, id est, crescente Ecclesia primitiua, uentum est ad aream Nachor, id est, aream preparatam, gentium uidelicet Ecclesiam, fidei ueritate consecrandam, de qua Ioannes ait: Et permundabit aream suam . Ubi sacerdos, qui arcam incautius quasi corrigendo tetigit,  mox a Domino percussus occubuit, quia Iudeorum populus dum gentibus inuidet, salutis se munere priuat, dum Legem uult Euangelio miscere utriusque sibi gratiam tollit. Et tenuit eam, inquit, quoniam calcitrauerant boues . Boues quippe calcitrare est, predicatores Euangelii liberius circa fidem agere, neque secundum consuetudinem Legis ingredi, sed Sabbata, neomenias, circumcisionem, uictimasque spiritualiter interpretari. Quos uelut errantes corrigere tentabant, qui descendentes de Iudea docebant fratres: Quia nisi circumcidamini secundum morem Moysi, non potestis salui fieri . Et de quibus Iacobus ad Paulum: uides, inquit, frater, quot millia sunt in Iudea, qui crediderunt, et omnes hi emulatores sunt legis . Ob causam ergo sacerdotis occisi, Dauid noluit diuertere ad se arcam Domini in ciuitatem Dauid, sed diuertit eam in domum Obededom Gethei, quia respuentibus uerbum Iudeis, ne amplius audita et non suscepta predicatio  noceret, apostoli ab eis ablati, et ad gentes imbuendas sunt missi. Unde et locus aree Nachor, que gentium fidem Domini gratie preparatam demonstrat, percussio Oza nuncupatur, uidelicet quia illorum delicto salus est gentibus. Obededom namque qui interpretatur seruiens homo, ille est utique de quo Dominus ad Patrem: Constitues, inquit, me in caput gentium, populus quem non cognoui seruiuit mihi . Ubi et Iudeorum abiectionem, quasi Oze mortem, premittens, ait: Eripies me de contradictionibus populi . Nomen quoque urbis congruit. Gethe enim interpretatur torcular, significans crucem in qua uitis uera calcari et exprimi designata est. A qua cunctus gentium populus merito Getheus appellari potest, cum dicit: Mihi autem absit gloriari, nisi in cruce Domini nostri Iesu Christi . Tres autem menses quibus ibidem arca demoratur, fides, spes et caritas sunt. Sicut enim diebus adimpletur mensis, ita singule uirtutes suis queque  passibus ad perfectionem perueniunt. Hi menses quousque plenitudo gentium intret, non cessant. Tandem rediens Dauid arcam inducit in ciuitatem Dauid, quia Dominus et Enoch et Elia predicantibus, conuertet corda patrum in filios. Boues et arietes immolans, id est eos qui aream Domini triturant, et ouium eius ducatum gerunt martyrii sanguine coronans, et ipse quoque sue Incarnationis et passionis exemplum eatenus Iudeis non creditum palam manifestans. Hoc enim significat quod et ipse Dauid accinctus erat ephod lineo. Nam linum quod terra procreatum multiplici labore ad candorem uestis peruenit, ueritatem humane carnis inter flagella triumphantis ostendit. uerum cunctis exsultantibus, et ad arce celestis introitum hymnos resonantibus, sola Michol filia Saul arcam ducentibus abest. Quin etiam e speculis Dauid respicit humiliatum, quia credentibus in mundi fine Iudeis, erunt nonnulli qui Christum professione, sed opere sequentur Antichristum. Quibus merito congruit quod eadem Michol,  que ob figurandam instabilitatem carnalium aqua omnis interpretatur, non uxor Dauid, sed filia Saul appellatur, quia qui Christo fidetenus seruiunt non illius regno coronandi, sed persecutorum eius quos imitauere, sunt anathemate damnandi. uerum praui succenseant, humilitatem Ecclesie contemnant, nichilominus arca Domini locum suum ingreditur. Ponitur in medio tabernaculi, quod tetenderat ei Dauid, id est, fides Ecclesie predicatur, proficit, inseritur cordibus omnium, quos Dominus ad uitam preordinauerat eternam. Offert Dauid holocausta et pacifica coram Domino, fidem deuotionemque Ecclesie commendat Patri Christus, qui est ad dexteram Dei, qui et interpellat pro nobis . Qui, in exemplum Dauid, fideles humilesque benedicens, salutaris mysterii pascit alimentis. Partitur singulis collyridam panis unam, illius utique, qui de celo descendit, et dat uitam huic mundo; et assaturam bubule carnis unam, illius scilicet uituli saginati,  qui pro reuertente ad patrem filio iuniore mactatus et igne passionis assatus est, dicens: Exaruit tanquam testa uirtus mea; et similam frixam oleo, carnem uidelicet a peccati labe mundissimam, sed ob humane salutis uberrimam dilectionem crucis sartagine tostam. Et merito una panis collyrida, una carnis assatura datur, quia unus Dominus, una fides, unum baptisma, unus Deus et Pater omnium. Aliter hec munera fideles accipiunt, quando unus panis, unum corpus omnes sumus in Christo, et sue carnis lasciuiam singuli castigantes, ac seruituti subiicientes, sancti Spiritus igne decoquunt, nec non et bonorum fructus operum oleo misericordie pinguissimos compassione feruefaciunt.

At contra filia Saul frustra cubiculum regis ingressa, nullos concepti seminis fructus dat: quia qui uerbum Dei aure tenus percipiunt, absque boni operis prole diem perpetue mortis exspectant.



QUAESTIO IX. De angelis.


Angelorum natura, creatio et status qualis? Angeli ante creationem mundi creati sunt; et ante omnem creationem angelorum diabolus est conditus, sicut scriptum est: Ipse est principium uiarum Dei. Unde et ad comparationem angelorum archangelus appellatus est. Prius enim creatus exstitit ordinis prelatione, non temporis quantitate. Primatum habuisse  angelorum diabolum, ex qua fiducia cecidit, ita ut sine reparatione laberetur, cuius prelationis excellentiam propheta his uerbis annuntiat: Cedri non fuerunt altiores illo in paradiso Dei, abietes non adequauerunt summitatem illius. Omne lignum paradisi non est assimilatum illi, quomodo speciosiorem fecit eum Deus. Distat conditio angeli a conditione hominis: homo enim ad similitudinem Dei conditus est; archangelus uero qui lapsus est, signaculum Dei similitudinis appellatus est, testante Domino per Ezechielem: Tu signaculum similitudinis, plenus sapientia,  perfectus decore, in deliciis paradisi Dei fuisti. Quanto enim subtilior est eius natura, tanto plenius exstitit ad similitudinem diuine ueritatis expressa. Prius de celo cecidisse diabolum, quam homo conderetur. Nam mox ut factus est, in superbiam erupit, et precipitatus de celo est. Nam, iuxta ueritatis estimonium, ab initio mendax fuit, et in ueritate non stetit, quia statim ut factus est, cecidit: fuit quidem in ueritate conditus, sed, non stando, confestim a ueritate est lapsus. Uno superbie lapsu, dum Deo per tumorem se conferunt, et hoc cecidit et diabolus. Sed homo reuersus ad penitentiam, dum se inferiorem esse cognoscit: diabolus uero non solum in hoc contentus quod se Deo equalem existimans cecidit, insuper etiam superiorem Deo se dicit, secundum Apostoli dicta qui ait de Antichristo: Qui aduersatur et extollitur supra omne quod dicitur Deus, aut quod colitur. Diabolus ideo iam non petit ueniam, quia non compungitur ad penitentiam. Membra uero eius  sepe per hypocrisin deprecantur, quod tamen pro mala conscientia adipisci non merentur. Discat humana miseria quod ea causa citius permouetur Deus prestare ueniam, dum infirmo compatitur homini: quia ipse homo traxit ex parte inferiori infirmitatem peccandi, hoc est ex carne, qua exclusa anima detinetur. Apostate angeli ideo ueniam non habent, quia carnalis fragilitatis nulla infirmitate grauati sunt, ut peccarent: homines autem post peccatum idcirco reuertuntur ad ueniam, propter quod ex lutea materia pondus traxerunt infirmitatis, ideoque pro infirma carnis conditione, reditum patet hominis ad salutem: sicut et Psalmus dicit: Ipse scit figmentum nostrum. Memento Domine quod terra sumus . Et iterum: Memorare, inquit, que sit nostra substantia. Postquam apostate angeli ceciderunt, reliqui perseuerantia eterne beatitudinis solidati sunt. Unde et post celi creationem in principio reperitur: Fiat firmamentum. Et uocatum est firmamentum  celum, numerum ostendens quod post angelorum ruinam hi qui permanserunt, firmitatem meruerunt eterne perseuerantie et beatitudinis, quam minus acceperant: post diaboli deiectionem angelorum sanctorum collatam sanctitatis perseuerantiam et beatitudinem quam minus acceperant. Unde oportet cognosci, quod malorum iniquitas sanctorum seruiat humilitati: quia unde mali corruunt, inde boni proficiunt. Bonorum angelorum numerus qui post ruinam angelorum malorum est diminutus, ex numero electorum omnium supplebitur, quia numerus soli Deo est cognitus. Inter angelos distantia potestatum est, et pro graduum dignitate ministeria eisdem sunt distributa; aliisque alii preferuntur tam culmine potestatis, quam scientia uirtutis. Subministrant igitur alii aliorum preceptis, atque obediunt iussis. Unde ad prophetam Zacariam angelus angelum mittit, et quecumque annuntiare debeat, precepit. Nouem esse distinctiones uel ordines angelorum,  sacre Scripture testantur, id est, angeli, archangeli, throni, dominationes, uirtutes, principatus, potestates, cherubim et seraphim. Horum ordinum numerum et Ezechiel propheta describit sub totidem nominibus lapidum, cum de primatu apostate angeli loqueretur: Omnis, inquit, lapis operimentum tuum: sardius, topazius, et iaspis, et chrysolithus, et onyx, et beryllus, et saphyrus, carbunculus et smaragdus . Quo numero lapidum ipsi ordines designati sunt angelorum, quos apostata angelus ante lapsum quasi in uestimento ornamenti sui affixos habuit, ad quorum se comparationem dum se clariorem cunctis aspexit, confestim intumuit, et cor suum ad superbiam eleuauit. Angeli semper in Domino gaudent, non in se: malus uero in se diabolus, quia non que Dei, sed que sua sunt requisiuit. Nulla autem maior iniquitas, quam non in Deum, sed in se uelle quempiam gloriari: angeli uero Dei cognoscunt omnia antequam in re fiant, et que apud homines adhuc futura sunt, angeli iam reuelante  Deo nouerunt. Preuaricatores angeli et sanctitate amissa, non tamen amiserunt uiuacem creature angelice sensum. Triplici enim modo prescientie acumina fient: id est, subtilitate nature, experientia temporum, reuelatione superiorum potestatum. Quotiens Deus quocumque flagello huic mundo irascitur, ad ministerium uindicte angeli mittuntur, qui tamen diuina potestate cercentur, ne tantum noceant quantum cupiunt. Boni autem angeli ad ministerium salutis humane deputati sunt, ut curas administrent mundi, et regant omnia iussu Dei, testante Apostolo: Nonne omnes, inquit, sunt administratorii spiritus, in ministerium missi propter eos qui hereditatem capiunt salutis?  Angeli corpora in quibus hominibus apparent, in superno ere sumunt, solidamque speciem ex celesti elemento inducunt, per quam humanis obtutibus manifestius demonstrentur. Singule gentes prepositos angelos habere creduntur, quod ostenditur testimonio angeli  Danieli loquentis: Ego, inquit, ueni ut nuntiarem tibi, sed princeps regni Persarum restitit mihi . Et post alia: Non est qui me adiuuet, nisi Michel princeps uester . Item omnes homines angelos habere probantur, loquente Domino in Euangelio: Amen dico uobis, quia angeli eorum semper uident faciem Patris mei qui est in celis . Unde et Petrus in Actibus Apostolorum, cum pulsaret ianuam, dixerunt intus apostoli: Non est Petrus, sed angelus eius . Si Deum angeli contuentur et uident, cur Petrus apostolus dicit: In quem desiderant angeli Dei conspicere ? Item si tunc non contuentur nec uident, quomodo, iuxta sententiam Domini, angeli eorum semper uident faciem Patris mei qui in celis est? Sed bene utrumque est: nam ueraciter credimus, quod Deum angeli et uident, et uidere desiderant; et habent, et habere festinant; et amant, et amare nituntur. Si enim sic uidere desiderant ut effectu desiderii non  perfruantur, desiderium hoc necessitatem habet. Necessitas illa penalis non est, et beatis angelis omnis pena longe est, quia nunquam simul et pena et beatitudo conueniunt. Rursum si eos dicimus Dei uisione satiari, satietas fastidium habere solet; et scimus illos Dei uisionem, quam et desiderant, fastidire non posse. Quid ergo est, nisi ut miro modo simul utrumque credamus, quia et desiderant et satiantur; sed desiderant sine labore, et satiantur sine fastidio. Ne enim sit in desiderio necessitas, desiderantes satiantur. Et iterum, ne sit necessitate fastidium, satiati desiderant. uident enim angeli faciem Patris per satietatem; sed quia satietas ista fastidium nescit, angeli desiderant in eo prospicere semper. Ubicumque in Scripturis sanctis pro Deo angelus ponitur, non Pater, non Spiritus sanctus; sed pro incarnationis dispensatione solus Filius intelligitur. Ante Domini incarnationis aduentum, discordia inter angelos et homines fuit: ueniens autem Christus,  pacem in se angelis et hominibus fecit. Eodem quippe nato clamauerunt angeli: In terra pax hominibus bone uoluntatis. Per incarnationem igitur Christi, non solum Deo reconciliatus est homo, uerum etiam pax inter angelos et homines reformata est. Discordia igitur ante aduentum Christi angelorum et hominum fuisse per id maxime agnoscitur, quod salutati in ueteri Testamento ab hominibus angeli, despiciunt resalutari ab eis. Quod in nouo Testamento a Ioanne factum, non solum reuerenter suscipit, uerum et ne faciat interdicitur. Ab hoc homo in ueteri Testamento despicitur nec resalutatur ab angelo, eo quod homo adhuc nondum transisset in Deo. Suspicitur autem homo a Deo, et reuerenter salutatur ab angelo. Nam et Mariam angelus legitur salutasse, et Ioanni angelum salutanti ab eodem angelo dicitur: uide ne feceris, conseruus enim tuus sum, et fratrum tuorum. Per quod agnoscitur per incarnationem Dominicam pacem hominibus fuisse et angelis redditam.



QUAESTIO X. De delictis hominum et eorum pena.


Scire uelim quomodo iustum sit, ut culpa que cum fine perpetrata est, sine fine puniatur. Hoc recte dicetur, si districtus iudex non corda hominum, sed facta pensaret. Iniqui enim ideo cum fine deliquerunt, quia cum fine uixerunt: nam uoluissent utique, si potuissent, sine fine uiuere, ut potuissent sine fine peccare. Ostendunt enim, quia in peccato uiuere semper cupiunt, qui nunquam desinunt peccare dum uiuunt. Ad magnam ergo iustitiam iudicantis pertinet, ut nunquam careant supplicio, qui in hac uita nunquam uoluerunt carere peccato. Quod Deus pius sit, et non pascatur cruciatu miserorum: iustus autem, et ideo non sedetur in perpetuum ab impiorum ultione. Nullus iustus crudelitate pascitur, et delinquens seruus a iusto Domino idcirco cedi precipitur,  ut a nequitia corrigatur. Ad hoc enim uapulat, ut emendari debeat. Igni autem gehenne iniqui traditi, si ad correctionem nunquam ueniunt, quo fine semper ardebunt? Omnipotens Deus, quia pius est, miserorum cruciatu non pascitur: quia autem iustus est, ab iniquorum ultione in perpetuum non sedatur. Sed iniqui omnes eterno supplicio deputati, sua quidem iniquitate puniuntur, et tamen ad aliquid ardebunt, scilicet ut iusti omnes, et in Deo uideant gaudia, que percipiunt, et in illis respiciant supplicia, que euaserunt: quatenus in eternum tanto magis diuine gratie debitores se esse cognoscant, quanto in eternum mala puniri conspiciunt, que eius adiutorio uicerunt.



QUAESTIO XI. De animarum usque ad restitutionem mansione.

uelim scire, si nunc ante restitutionem corporum, in celum recipi ualeant anime iustorum. Hoc namque de omnibus iustis fateri non possumus, neque  de omnibus negare. Nam sunt quorumdam anime iustorum, que a celesti regno quibusdam adhuc mansionibus differuntur iniquo dicationis damno. Quid per hoc aliud innuitur, nisi quod perfecte iustitie aliquid munus habuerunt? Et tamen luce clarius constat, quia perfectorum iustorum anime mox ut huius carnis claustro exeunt, in celestibus sedibus recipiuntur. Quod et ipsa per se ueritas testatur dicens: Ubicunque fuerit corpus, illuc congregabuntur et aquile : quia ubi ipse Redemptor noster est corpore, illuc proculdubio colliguntur et anime iustorum; et Paulus desiderat dissolui, et esse cum Christo . Qui ergo Christum esse in celis non dubitat, nec Pauli animam esse in celo negat. Qui etiam de dissolutione sui corporis, atque habitatione patrie celestis dicit: Scimus quia si terrestris domus nostra huius habitationis dissoluatur, quod edificationem habemus ex Deo, domum non manufactam, sed eternam in celis . Si ergo  nunc in celo sunt anime iustorum, quid est hoc quod in die iudicii pro iustitie sue retributionem percipiunt? Hoc in eis nimirum crescit in iudicio, quod nunc animarum sola, postmodum uero corporum beatitudine perfruantur, ut in ipsa quoque carne gaudeant, in qua dolores pro Domino, cruciatusque pertulerunt. Pro hac quippe geminata eorum gloria scriptum est: Iusti duplicia possidebunt. Hinc etiam ante resurrectionis diem de sanctorum animabus scriptum est: Date sunt illis singulis stole albe, et dictum est illis, ut requiescerent tempus adhuc modicum, donec impleatur numerus conseruorum et fratrum eorum . Qui itaque nunc singulas acceperint, in iudicio binas stolas habituri sunt: quia modo animarum res tantum agitur, tunc autem animarum simul et corporum gloria letabuntur.



QUAESTIO XII. Si boni bonos in regno celesti, uel si mali malos in supplicio agnoscant.

 Nosse uellem, si boni bonos in regno, uel mali malos in supplicio agnoscant? Huius rei sententia in uerbis est Dominicis, quam iam superius protulimus, luce clarius demonstrata. In quibus cum dictum esset: Homo quidam erat, et induebatur purpura et bysso, et epulabatur quotidie splendide : Ita per totum usque dum dicit: Fili, recordare, quia recepisti bona in uita tua, et Lazarus similiter mala . Diues autem de seipso iam spem salutis non habens, ad promerendam suorum salutem conuertitur, dicens: Rogo ergo te, pater, ut mittas eum in domum patris mei, etc. . Quibus uerbis declaratur aperte, quia et boni bonos, et mali malos agnoscant. Si igitur Abraham Lazarum minime recognosceret, nequaquam ad diuitem positum in tormentis de transacta eius contritione loqueretur dicens, quod mala reciperet in uita sua: quomodo etiam presentes non posset agnoscere, qui etiam pro absentium memoria curauit orare? Qua in re hoc quoque ostenditur,  quia et boni malos, et mali cognoscunt bonos. Nam et diues ab Abraham cognoscitur cum dicitur: Recordare quia recepisti bona in uita tua; et electus Lazarus a reprobo diuite est cognitus, quem mitti precatur ex nomine dicens: Mitte Lazarum ut intingat extremum digiti sui in aquam, ut refrigeret linguam meam. In qua uidelicet cognitione utriusque partis cumulus retributionis excrescit, et ut boni amplius gaudeant: quia secum eos letari conspiciunt, quos amauerunt; et mali dum cum eis torquentur, quos in hoc mundo despecto Deo dilexerunt, eos non solum sua, sed etiam eorum pena consumat. Fit autem in electis quiddam mirabilius, quia non solum eos cognoscunt, quos in hoc mundo nouerunt, sed uelut uisos ac cognitos recognoscunt bonos, quos nunquam uiderunt. Nam cum antiquos patres in illa eterna hereditate uiderint, eis incogniti per uisionem non erunt, quos in opere semper nouerunt. Quia enim illic omnes communi claritate  Deum conspiciunt, quid est quod ibi nesciant, ubi scientem omnia uident? Nam quidam noster et uite uenerabilis uir, religiosusque ualde et laudabilis, cum ante triennium moreretur, sicut religiosi alii qui presentes fuerunt, testati sunt, in hora sui exitus, Ionam prophetam, Ezechielem quoque et Danielem cepit aspicere. Quos dum uenisse ad se diceret, et depressis luminibus eis reuerentie obsequium preberet, carne eductus est. Qua in re aperte datur intelligi, que erit in illa incorruptibili uita notitia, si uir iste adhuc in carne positus corruptibili, prophetas sanctos, quos nimirum nunquam uidit, agnouit. Solet autem plerumque contingere, ut egressura anima eos etiam recognoscat, cum quibus pro equalitate culparum, uel etiam premiorum in una est mansione deputanda, quod multi eos in exitu uident, quos aut in regno aut in supplicio pares habebunt.



QUAESTIO XIII. De libero arbitrio.


Deus hominem fecit perfectum, et talem scilicet quod posset et uelle bonum, et non uelle. Et hoc est liberum arbitrium, uelle scilicet et nolle, et absolutum. Hoc est uelle suum hominis per naturam, sicut dicitur in Sapientia: Nostrum est uelle, Dei autem perficere, nostrum scilicet per naturam. Et Apostolus: uelle quidem adiacet mihi per naturam . Sed hoc uelle, et hoc bonum deprauauit homo peccando, et quasi exstinxit, non tamen omnino: quia semper remansit in eo aliqua scintilla boni; et quando Apostolus dixit: Deus operatur uelle, sic non intelligimus quod modo primum ponat in eo uelle, sed uoluntatem que in eo est per naturam deprauatam et quasi exstinctam suscitet et reuiuiscere faciat. Sic facimus conuenire ista duo: quod Scriptura dicit, nostrum est uelle; et quod Apostolus, Deus operatur uelle cum libero arbitrio. Deus uel etiam quod necessario facit, fecit hominem talem, scilicet ut posset uelle bonum, et non uelle bonum, quia si talem fecisset  ut nunquam posset nisi uelle bonum, inconuertibilem fecisset eum. Inconuertibile autem nichil est nisi Deus, quia non potest nisi uelle bonum. Deus autem quod generare quidem potest id quod est, facere autem non potest id quod est. Quod simile possumus de homine. Homo enim generare potest id quod est, facere autem non potest id quod est, licet possit imaginem suam in pariete pingere, uel in ligno formare. Quia igitur aliqua distantia esse debuit inter Creatorem et creaturam, potuit Deus facere id quod non ipse erat, non id quod ipse erat, sicut hominem potentem uelle bonum et non uelle bonum, quod ipse Deus non est; non hominem, non potentem uelle et non uelle bonum, quod ipse est. Rationali creature dedit Deus efficacem uim bone nature ad se cognoscendum, que bona uis nature ad se cognoscendum gratia uocari potest, de qua gentiles Romani multum presumebant, attribuendo sibi quod tam bene crediderant audita ueritate Euangelii, non  attendentes non eadem natura relicta sibi a Deo, nec in angelo nec in homine erat sufficiens ad salutem, imo precipitatam se usque ad turpissima uitia, quasi fuisset sufficiens tunc, nec angelus nec homo indiguisset Deo, quoniam uterque in semetipso habuisset sufficientiam, et ita quisque sibi foret Deus, quasi par uero Deo; nec esset unus Deus nec unus omnipotens, et ideo remansit sola omnimoda sufficientia, que angelica, uel humana natura, nulla potest operari bona aliquando, etiam cum ipsius appositione potest relabi.---Resp. Cur igitur apposuit Deus sibi, cum per eam non sit profectura? uidelicet ipsa labens apposito sibi adiutorio recognoscat se inexcusabilem, et perseuerans natura reddat Deo gratias de appositione gratie. Ergo bona natura rationabilis creature cooperari quidem bonum apposita sibi gratia potest. Si uero relicta nichil operatur boni, imo precipitat se in malum, constat esse peccatum efficientem causam mortis, mortem autem  necessarium effectum peccati, Domino attestante qui ait ad Adam: Quocunque die comederis de uetito ligno, morte morieris . Ergo qui moritur necessaria morte, impotens est per se resurgere; Christus autem qui caruit crimine, caruit mortis necessitate, ipso teste qui ait: Potestatem habeo ponendi animam meam, et iterum sumendi eam . Igitur mors Christi uoluntaria fuit, non necessaria, et ob hoc potuit per se resurgere, ut esset resurrectio communis resurrectionis illis qui mortui erant, uel sunt, uel erunt, in Christo mortis necessitate.

Deus dicitur prescire cuncta que fiunt per uim nature, uel per uim libertatis; dicitur etiam scire ea que fiunt bona, futura esse bona per appositionem gratie. Dei igitur predestinatio est diuine gratie appositio. Quapropter qui negat Christum esse predestinatum, negat eum esse Filium hominis, quia humana natura, que fuerat in lumbis Ade, eius  peccato obnoxia, per appositionem gratie in ipsa unione uerbi Dei, est immunis ab omni culpa, licet penam peccati retinuisset, ut in resurrectione sua Christus eam destrueret, cuius destructio est nostrarum corruptionum destructio, uel ablutio.

Omnes cogitationes male non semper instinctu diaboli excitantur, sed aliquando ex nostri arbitrii motu emerguntur; bone autem cogitationes semper a Deo sunt. Sciendum est quod liberum arbitrium dicitur habuisse primus homo ante gustum pomi, post gustum uero seruus effectus est peccati. Sed cum habuisset liberum arbitrium, uidendum est que libertas illius arbitrii fuerit. Arbitrium certe liberum fuit, quandiu sue potestatis exstitit, ita ut nulla ui cogente, nec Dei, nec diaboli, quod uellet bonum seu malum faceret. Sed cum liberum esset hoc respectu, quod a nullo domino, nulla ui, poteterat ut uellet aliquid aut nollet, per se tamen debile erat, ita ut ex sua debilitate eadem posset, si a diabolo non egenti, sed persuadenti non consentiret.  Sed stare ex sua uirtute nullo modo posset, et si uellet perficeret per eiusdem Dei auxilium, si non Dei consilio credens ut uellet bonum. Cum ergo Adam liberam uoluntatem haberet, et propriam habebat possibilitatem, sed alienam ut esset in homine quod iuste a Deo remuneraretur, libera scilicet uoluntas, que Deo non coacta seruiret, ut esset in Deo unde glorificaretur, cum hominem sua uirtute roboraret. Quia igitur Adam liber erat et infirmus, postquam sibi uni est confisus, et ex libero arbitrio hosti consensit, et per fragilitatem suam cecidit; qui si soli Domino confisus fuisset, Domino auxiliante nullatenus utique cecidisset. Sed cum post primi parentis lapsum totus orbis esset seruus peccati, uenit Dominus nos pristino restituens gradui, reddens arbitrium patris nostri, liberum sicut prius a ui extranea, sed noua debilitate propria, ut nemo sit qui de se presumat, sed in solo Deo semper confidat. Sed huic libero arbitrio uidetur contrarium,  quod Dominus ab eterno sanctis eius uitam eternam predestinauit, et similiter causam uite eterne meritum sanctis eius predestinauit, reprobis autem mortem eternam; sed non mortis eterne causam, quia nulli Deus peccata sua predestinauit. Non est enim in Dei dispositione quomodo peccator peccet, sed tamen cum sciat eum peccaturum, mortem ei preordinat ut uerus iudex. Si autem preordinat et predestinat uitam bono, et mortem malo, uidetur uim inferre libero arbitrio, quia cum predestinatio sua falli non possit, necesse est ut malus sit quem predestinauit ad mortem, et bonus sit, quem predestinauit ad uitam. Et si necesse est hunc esse bonum, et illum malum, periit ergo liberum arbitrium, quod necessitate cogitur. Quod si arbitrium non est liberum, sed cogitur necessitate, non est culpandus ille qui uelit nolit peccat, neque laudandus qui uelit nolit bene agit, sed laus et culpa soli cogenti est imputanda. Cur ergo pena malis, gloria  iustis? Non est itaque premium, quod iusti remunerantur, sed sola Dei gratia; non est uindicta, quod iniusti puniantur, sed iniuria, quod absit. Predestinatio enim Dei nulla ui cogit nos ad bonum uel ad malum, sed Deus apud quem non est transmutatio, nec uicissitudinis obumbratio, ab eterno ea que sunt futura nobis in conspectu suo presentia habuit, et quales nos aut ex nostra prauitate, aut ex iustitia sibi tales presentauit, ut presentes diiudicauit. Que enim sunt apud nos preterita uel futura, a conspectu Dei nunquam transeunt, sed semper presentia sunt. Unde et Dominus in Euangelio dicit: Celum et terra transibunt, uerba autem mea non transibunt . Si autem uerba que apud nos in momento transeunt apud Deum semper manent, quis dubitet quin in conspectu Dei sunt permanentia que apud nos sunt transitoria? Si ergo in conspectu eius semper fuimus, et presentialiter nos uidet, quales aut ex ipso futuri essemus  in bonum, aut non ex ipso, sed ex nobis futuri essemus in malum, non inconueniens fecit; si enim diuersa uidens merita, diuersa etiam nobis retribuet premia. Prauitas nostra ab eterno mala in conspectu Dei ex sua nequitia presentauit, Deus illam ad mortem destinauit. Quid ergo? Cegit nos Deus ut mali sibi uideremur ab eterno? Absit. Nam potius nos cegimus eum, ut nos malos uideret. uerbi gratia, si uideo iacere aliquem, necesse est ut ille iaceat, quem iacere uideo, aut falsum est quod ego eum iacere uideo. Illa ergo necessitas a iacente est, aut a uidente? Utique non a uidente infertur necessitas ut iaceat, sed ab ipso qui se deposuit ut iaceret. Deus igitur cui nichil est futurum aut preteritum, nos sibi presentes semper malos esse uidet, non ut iustis ille necessitatem inferret prauitatis, sed quia prauitas illa latere nequit presentiam iudicis. Nunquid autem Petrus Deum negauit, quia Dominus dixit: Tu me negabis?  Aut nunquid Iudas tradidit quia Dominus dixit: Tu me  trades?  Aut nunquid Lazarus mortuus est, quia dixit Deus: Lazarus dormit?  Iudas autem Iudeos iam de traditione conuenerat, solus Petrus cum de negatione audisset, se non negaturum iurabat; sed tamen ex uerbis Domini magis coactus est Petrus ut faceret quod nolebat, quam Iudas ut perficeret quod uolebat. Sed impossibile erat scientem omnia nescire que istis essent uentura. Sicut ergo predestinatio ad mortem non cogit malos ut pereant, sic etiam predestinatio ad uitam non cogit bonos ut saluentur. Sed cum Dominus bonos ad uitam predestinauit, ita eos predestinauit, ut ipsa sua predestinatio meritis et precibus nostris obtineatur. Nonne enim Dominus Abrahe dixit: In Isaac uocabitur tibi semen . Sed licet in Isaac promisisset Dominus fecunditatem seminis, tamen uxor illius Isaac fuit sterilis. Orauit Isaac, et dedit Dominus conceptum Rebecce . Si ergo promisit Deus fecunditatem, et dedit sterilitatem, Isaac autem  orauit: quid aliud est, nisi quod oratio predestinationem obtinuit? Unde colligi potest quia ita Deus nobis bona sua promittit, ut tamen labore nostro acquirantur. Quod si uoluerimus, ad laborem in omnibus que bene agemus nobis cooperabitur.



QUAESTIO XIu. De peccato originali.

Queritur quare propagatio peccati originalis et introitus mortis in mundum ascribatur primo homini Ade, et non mulieri, uel serpenti, cum utrique prius peccauerint, serpens suggerendo, Eua consentiendo? Ad quod dicitur quoniam iniuste a diabolo habemus hereditatem peccati, cuius originis et nature nullam habemus communionem, ideoque ipsi suggestione uel imitatione possemus esse similes, sed propagatione non fuimus conformes. Ab Eua uero matre nostra ideo peccati suggestionem non habemus, quia seminis nostri originem non a  matre, sed a patre accepimus; et ideo de cuius principaliter traducimur massa, de eo etiam originaliter traducatur et culpa; et quia etiam Adam plus peccauit, quia Eua seducta est, Adam uero non seductus, nec deceptus, sed scienter peccauit. Queritur quo pondere peccatum Ade tantum fuerit, ut non solum ipsum, sed et totum genus humanum perdere potuerit? Ideo, quia non peccauit necessitate, nec ignorantia, uel fragilitate. Non necessitate quia neque uiolentia diaboli, nec indigentia cibi, coactus est ut pomum comederet; neque ignorantia, quia cum sapientissimus creatus esset, de eadem re premonitus fuerat a Domino; nec fragilitate, quia cum presentem Deum adiutorem haberet, si de hoc eum interrogare, uel in eo confidere uoluisset, eadem nullo modo potuisset. Queritur, dum Dominus redimendo omnia peccata nobis abstulerit, cur penam peccati non abstulit, ita ut etiam in hac uita impassibiles essemus et immortales?  Quod etiam cum summa ratione fecit. Si enim nos post suam redemptionem immortales fecisset, omnes ad fidem conuolarent, non propter amorem Dei eterne beatitudinis, sed propter id solum, ut possent assequi immortalitatem huius uite carnalis, et sic periret fructus fidei, quia non esset propter amorem Dei. Passibilitatem uero reliquit, ne uideretur nobis delectabile huic inherere, sed potius festinaremus ad illam quietem, que cum Domino est indeficiens. Quid enim esset, si passibilitatem penitus abstulisset, et cum suis tot et tantis tribulationibus ita diligatur, ut uix aliquis esset qui sic eterne beatitudinis memor fuisset. Notandum, si quis baptizans dicat: Baptizo te in Christo Iesu, et non dicat In nomine Patris, et Filii, et Spiritus sancti, sicut Dominus instituit, non est uerus baptismus; et ideo uidendum est ne quis erret in uerbis Apostoli, quibus dicit: Nunc baptizo in Christo Iesu, aliter intelligens quam dictum sit.

Ut ultra non seruiamus peccato , hic quidam  heretici asserere uolebant ut si peccator post baptismum ad peccatum rediret, nullo modo amplius ad penitentiam reciperetur, eo quod ad peccatum ultra redire non deberet post baptismum; sed illud falsum est, testante Domino, Peccator, quacunque hora ingemuerit, saluus erit. Mors illi ultra non dominabitur , id est, aliqua mortis compassio, ut flere et sitire, etc. Quod enim post resurrectionem comedit, non fame illud fecit, sed quasi miraculum illud ad se declarandum fecit. Similiter quando mortui peccatis sumus, non ultra ad ea redire debemus, ita ut nobis dominentur. Et notandum est quod non dicitur Christus resurrexit, sicut dicitur Rehabuit, quasi Iterum habuit. Non enim Dominus bis aut ter surrexit, sed semel, et Christus iam non moritur. Nam mortuus est tantum semel, non bis, quod semel mori suffecit, quia hoc quod mortuus est, peccato, id est, ad destructionem peccati; et quia peccatum destruxit, satis mors una  suffecit. uere enim non iterum moritur, nam hoc quod mortuus est, scilicet mortuus est peccato, id est, ut destruat peccatum, illud est semel, non bis. Quasi dicat: Hoc est semel, quod ipse mortuus est, ut peccatum deleret. Ergo illos destruit, qui dicunt Dominum ita in ere mori pro diabolo, sicut mortuus est pro nobis in mundo. Prima die qua Adam conditus fuit, uetus exstitit non etate, sed congrua similitudine, quia sicut res que uetus est deficit, et ad occasum trahit, sic Adam qua hora peccauit, ad occasum mortis quasi uetus descendit, et similiter post eum quilibet peccator. Sed Christo nouus homo fuit, et spirituali ratione, et licet homo factus, rex tamen erat et angelorum et hominum; et preterea alia generali ratione, quia sicut noua res crescit et roboratur, sic Christus de uirtute in uirtutem creuit, testante Scriptura; iehsu autem proficiebat etate et sapientia coram Deo et hominibus. Ad cuius imitationem noui esse debemus, conscendendo  de uirtute in uirtutem. Unus status Ade fuit, quando adhuc in Paradiso ita conditus ut comederet et biberet, et alia corporis officia expleret. Hunc sibi filius incarnatus assumpsit. Secundus status fuit post lapsum et post exitum de paradiso, quando mortis conditioni subiacuit, ex eo accepit Dominus ut mori posset. Tunc eius status fuit, non quem habuit, sed quem habere debuit, si in obedientia perstitisset, scilicet, ut neque peccare potuisset, neque uoluisset. Ita Christus neque peccare potuit neque uoluit. Due sunt uocationes: una generalis, alia specialis. Generalis qua dicitur: Multi uocati , quia in fidem omnes generaliter sumus uocati. Specialis qua dicitur: Pauci uero electi . Ubi notatur omnes generaliter ad uitam per fidem uocatos, paucos uero electione bonorum meritorum uite predestinatos. Sciendum est quia ante legem eadem fide saluabantur patres, qua et nos modo. Ergo quare Deus circumcisionem superaddidit, si fides ad  salutem tunc suffecit? Ad hoc dicitur, quia Dominus noster semper talia inuenit et statuit, quibus merita nostra ampliari possint. Ut igitur Dominus noster Abraham maioribus meritis sublimaret, ut circumcisionem obseruaret sicut Adam in Paradiso terreno posito induxit obedientiam, ut postea transferret eum eis meritis, uidelicet, si obediens permansisset, in celestem regiam. Aut uoluit Dominus ut sicut Iudei distabant a gentibus in fide, ita distarent in habitu exteriori. uel signum fuit exterior circumcisio interioris circumcisionis. Iterum queritur: Si bona fuit circumcisio, quare mutata sit, cum nullum bonum debeat mutari, et hoc modo Deus mutabilis causatur? Falsum est, quod nullum bonum debeat mutari, quia uidemus et tempora et etates mutari, que tamen bona sunt. Iterum queritur quare illud membrum circumcidatur, et non alia. Sed hoc ideo fit, quia illud membrum pronius est ad peccatum. Et quare omnia membra non circumciduntur, cum  omnia iugiter offendant? Profecto quia aut turpe esset, si nasus uel oculus circumcideretur, aut intolerabile. Iterum queritur quare femine non circumciderentur. In hoc mysterium consideratur, quoniam uir in designatione rationalitatis, que semper purior esse potest quam sensualitas, que ratione comprimi debet, et regi ut mulier a uiro. uerbi gratia, oculus nunquam cauere potest, quin illicita uideat, et sic ceteri sensus exteriores.

Notandum est quare dicat Apostolus: Per unum hominem mors introiuit in mundum , cum potius diabolo persuadente, Eua consentiente, Adam sciente intrauerit. Sed diabolo non imputatur, quia a diabolo nullam originem in propagatione accepit homo. Que iterum non ascribitur, quia uir non a muliere, sed mulier a uiro est, et ipsa post recepto uirili semini suum secundario adiicit, sicut uidemus quod terra primum semen recipit, deinde suos humores administrat, et pullulare facit. Soli ergo uiro culpa imponitur, quia et sciens et uidens peccauit, et  maluit ad horam uxorem suam non offendere, quam in Dei obedientia perseuerare.

Queritur quare puero adhuc in utero matris originale peccatum imputetur, et quare de baptizato baptizatus non nascatur. Ad hoc dicitur quia de corrupto non nisi corruptum nasci potuit. Et iterum: Homo quantum in se est mundatur in baptismo, sed quia sine concupiscentia procreare non potest, imputatur et illius proli. Sicut terra purgatum semen a paleis suscipit, et tamen absque paleis non ipsum exsurgit. Sed quare anime originale peccatum imputatur, cum noua et munda a Deo procreatur? Sane quia ipsa corpori in eadem persona unitur, et ab ea hac consuetudine et unione corrumpitur. uerbi gratia, ut si quis bonum semen in terram mittat, et postea non fructum bonum terre commistione, sed zizania referat. Sed quare melior pars, scilicet anima, impuriorem partem, scilicet corpus, non trahit, et suam non conuertit? Hoc diuino iudicio relinquendum,  est. Queritur quandoquidem Dominus abstulit originale peccatum, quare etiam penam eiusdem peccati non abstulit? Quo contra dicitur quod in hoc misericorditer Dominus consuluit, quod mori possumus, quia ad celum ascendere non possumus, nisi aliquibus meritis, sicut nec Adam in paradiso positus potuit. uoluit igitur Dominus omni nos necessitate compellere ut illuc tenderemus, quo sublato timore mortis nemo proficeret, cum modo tot instantibus periculis, tot mundi tribulationibus et molestiis pauci admodum coacti ad uitam eternam perueniant, et reuera fieret homo incorrigibilis sicut diabolus sine formidine.



QUAESTIO Xu. De Redemptione humana.

Prima questio est, quare Dominus hominem solo uerbo non redemit? Quod sic soluitur. Si solo uerbo hominem saluum esse precepisset, diabolus conqueri posset eum magis usum Dominica potestate,  quam iustitie equitate. Secunda, quo iure equitas hoc fecerit. Responsio, quia diabolus Dominicum hominem, naturam, non culpam, hominis habentem, in hoc quod uinctum reddidit, quomodo sane Christum in quo peccati ius non habuit, crucifixit, et ideo merito et iure gentium amisit hoc quod maligna fraude possidebat. Tertia, quare ista tribulatio redemptio uocetur. Que consequenter soluitur, quia sicut Esau edulio lentis promigenita sua uendidit, ita Adam dum pomum gustare presumpserit, se in seruum diabolo subiugauit, quem Dominus iehsu, par pari referens, simili potu inebriauit, quo ille lethifer protoplastum mortificauit. Sicut enim ille gustu pomi Adam mortem potauit, ita Dominus quoddam dulce poculum ei propinauit, quando eum concessit oblectari contumeliis multis, quas sibi ingessit. Quarta, cur neque per angelum, neque per hominem saluatio fieri potuit? Responsio. Per hominem fieri ideo non potuit, quia impossibile erat ut perditus  perditum redimeret, uinctus uinctum liberaret. Per angelum uero non potuit, quia et si salutem daret, diuinitatem tamen minime conferret, quam ex sese non habebat. Quinta, cur angelicam naturam ad redemptionem hominis non assumpsit? Responsio. Quia iterum diabolus conquereretur quod sua pugna non recte cum Domino comparata fuisset, quod quasi gladium contra tenentem baculum attulisset. Sexta, queritur quare tandiu distulit? Quod ita soluitur. Nouum quid et inauditum atque mirabile Dominus facturus erat, quod multis testibus prius erat promittendum et firmandum, quia si subitum accidisset, nullus fidem tante rei habuisset, cum tantis et tam certis indiciis pauci admodum inuenti sunt, qui Christo uenienti fidem prebuerint. Porro si ante datam legem Dominus saluare mundum uenisset, posset aliquis dicere quia superfluus esset eius aduentus, cum aliqua precepta dedisse potuisset, que salutem contulissent. uoluit ergo Dominus nos omnia prius  experiri, ut probatum esset nos nulla alia uia saluos fieri posse, nisi per eum, et eius tantum gratie omnia ascriberentur. Septima, quare diabolum non redemit sicut hominem. Responsio. Idcirco profecto, quoniam cum esset in amplissimis et perfectissimis deliciis Domini sui, nullo inspirante nec persuadente, sed proprio uitio elatus, corruit; homo uero alieno instinctu, scilicet diabolo persuadente, deceptus errauit.

Quatuordecim Epistolas scripsit Apostolus, ipso suo numero ostendens eas concordare Decalogo Legis, et quatuor Euangeliis, a quorum fide et ueritate in nullo discrepabant. Sed uidentur superflue addite post Euangelia, cum in eis perfecta sit fidei doctrina, uirtutum instructio, uitiorum correctio. Sunt tamen necessarie, post Euangelium Epistole, quia et si de omnibus in eis scriptum sit, quod tamen summotenus ibi dictum est, hic plenarie et sufficienter perdoceatur; et suborientibus etiam nouis uitiis in Ecclesia,  quasi noue cause nouaque aduenienda erant precepta, que et ab Euangeliis profluerent, et tamen quadam sua nouitate et necessitate non superfluerent, in quo innititur Apostolus auctoritate prophetarum, quod post datam legem Moysi contra rediuiua uitia inspirante Domino et iubente spiritualem dederunt correctionem. Cum enim Dominus in Euangelio hortans nos ad humilitatem, ne quis inuitatus ad nuptias Ecclesie discumberet in primo loco, superbie admoneret, ostendens quod ne quis se aliis preferret, et quis se de suis meritis iactaret.

Per legem cognoui peccatum esse uitandum; peccatum, id est, diabolus, qui me peccare fecit, operatus est in me concupiscentiam et hoc per mandatum legis, non necessitate peccandi accepta in lege sed occasione hoc modo, quia ante legem quod quasi sopitus erat diabolus, non curans ut illos ad mortem cogeret, quos ad ipsam spontaneos ire uidebat; sed cum uidebat dari legem, que uiam peccati contradiceret,  cognouit quod eos aut penitus amitteret, aut eos ire ad uiam mortis, qua interdicebatur, cogeret. Et tali modo ad bonum legis qua expergefactus est, eniti et laborare plus cepit, ut eos cogeret inuitos ire, quo prius ibant spontanei, et sic a lege accepta occasione cepit eos instigare ut peccarent. Illi autem non in Deo confidentes, sed in se, resistere non potuerunt, et ideo occasione legis plus peccauerunt, quia et inobedientes Deo fuerunt, et maiora peccata fecerunt. Sicut si hostis in hostem debilem surgeret, in eum non omnes uires exerceret, sed si eum premuniri et roborari uideret, fortior aduersus eum occasione illa insurgeret, quia tunc aut uinceretur, aut uinceret. Occasionem non rectam causam uocare solemus, quam habet aduersus nos, quando nos ad bona tendere conspicit.

Notandum est quod Apostolus triplicem legem notauit: legem carnis, que est peccati; legem Moysi, legem mentis, que etiam lex est spiritus. Dixit quod in Christo Iesu sunt liberati a morte, et uere sunt  liberati in Christo a causa. Nam Pater Filium suum non carne peccati, sed in similitudine carnis peccati, damnauit peccatum nostrum de peccato , id est, de Filio suo, qui fuit peccatum, id est, hostia pro peccato. Deus Pater dicitur mittere Filium improprie, quia non mittit ut a se localiter remoueat, qui secum est ubique presens, sed tamen quadam similitudine mittere dicitur, quia sicut eum quem nos mittimus, a nobis separamus, sic Pater Filium misit, quando eum in assumptione carnis a se aliquantulum separauit, quia licet Pater et Filius et Spiritus sanctus in conceptione beate uirginis Marie sint cooperati, sola tantum persona Filii carnem assumpsit. Sicque quasi a se uidetur mittere, quia cum Filio non assumpsit carnem de uirgine. uidendum est quod Filius missus est non ad uirginem, sed similitudinem uirginis; et non carnis simpliciter, sed carnis peccati. Si enim diceret Christum imaginem carnis habere, iam uideretur illi  heretico consentire qui Christum asserebat imaginarium et phantasticum corpus habuisse. Ut ille qui dicit: »Si uirgo peperit, phantasma fuit.« Ideo dicendus est Christus missus fuisse, non imagine, sed similitudine carnis, non carnis simpliciter, sed carnis peccatricis, quia Christus non similem carnem, sed ueram et uerum corpus habuit: que caro cum sine peccato esset mundissima, pura, uera, similis tamen nostre peccatrici carni in passibilitate et mortalitate; sicque nostram habuit carnem non peccati, sed similem carnem peccatrici. Si Pater mittens Filium suum in similitudine carnis peccati de peccato, id est, de Filio, qui erat hostia pro peccato, ut dictum est, damnauit peccatum, quod erat suum in nostra carne damnauit: dico peccatum originale et actuale penitus in morte Filii destruendo, et fomitem peccati qui in carne remansit, unde oritur debilitando, ita ut carnalis titillatio non ultra ita ut solebat, impugnare fideles, si in Domino confidant,  passionis eius memores. Sciendum est quod licet innuat Iudeos seruisse ex timore, non tamen hoc de ueris Iudeis intelligendum est, qui certe sancti uiri qui fuerunt nostre fidei, et nostri testamenti, sicut nos modo sub gratia, sic ipsi ex dilectione seruierunt, sed propter falsos Iudeos dicit.

uidendum est autem quomodo falsis Iudeis datus sit Spiritus sanctus, ut per ipsum Spiritum seruirent Deo, et non in timore, quia ubicunque datur Spiritus sanctus, potius amorem generat quam timorem. Ad quod dicitur, quia in hoc quod bene egerunt, opificem Spiritum habuerunt: in hoc autem quod ex solo timore fecerunt; non a Spiritu, sed a se ipsis habuerunt. Quare Spiritus sanctus fuit quidem opifex bone seruitutis, et non praui timoris; sicque Spiritus dabat seruitutem, seruitus uero prodebatur per timorem, quia nullum premium promeretur ab eis qui aliquid suo timore operantur; sicque nos accepimus Spiritum seruitutis, non qui sit in timore,  sed in amore. Quare Spiritus magis perfectus datus est in nobis quam in illis? Quia facit nos adoptiuos filios, et uere sumus filii, a causa. Nam ipse Spiritus reddit multipliciter, id est, multis signis dat testimonium spiritui nostro, quod sumus filii Dei, quia seruiuimus Deo amore filiali, non timore seruili. Spiritus noster facit se filium Dei, cum ipsi Deo ex amore seruit, quod scilicet eum esse filium testatur et approbat Spiritus sanctus, quod non refugit ab eo, sed potius cooperatur ei ad omnia de die in diem, ad maiora eum prouehens; quod non faceret, si spiritus noster in timore seruiret. Semel immolatus est Christus in se ipso, et tamen in sacramento non solum per omnes pasche solemnitates, sed omni die populis immolatur. Hec utique mentitus est, qui interrogatus respondet immolari. Inuitauit Dominus seruos, et comparauit illis cibum se ipsum. Quis audeat manducare Dominum suum? Et tamen ait: Qui manducat me, uiuit propter me . Quando Christus manducatur, uita manducatur; nec occiditur  ut manducetur, sed mortuos uiuificat; quando manducatur reficit, sed non deficit. Non ergo timeamus, fratres, manducare illum panem, ne forte sinamus illum, et postea qui manducemus, non inueniamus. Manducetur Christus, uiuit manducatus, quia resurrexit occisus, nec quando manducemus, partes de illo facimus. Et quia in sacramento sic fit, et norunt fideles, quemadmodum manducent carnem Christi. Unusquisque accipit partem suam, unde ipsa gratia partes uocantur. Per partes manducatur, et manet integer totus in celo, manet integer totus in corde tuo. Totus erat apud Patrem, quando uenit in uirginem; impleuit illam, nec recessit ab illo. uenit in carne, ut homines illum manducarent; et mansit apud Patrem, ut angelos pasceret. Quid enim sciatis, fratres, et quod scitis et quod nescitis scire debetis, quando Christus factus est homo, panem angelorum manducauit homo. Unde, quomodo, qua uia, quibus meritis, qua dignitate panem angelorum  manducauit homo, nisi Creator angelorum fieret homo?

Sed fides iustificat, sicut scriptum est: Iustus autem ex fide uiuit , tunc originalia et actualia peccata per eam remittuntur, insuper etiam augentur merita. Unde merito queritur cur prouidentie diuine placuit superinducere circumcisionem, aut superinducta quid prosit. Responsio. Misericordia Dei nos semper de uirtute in uirtutem ascendere cupit, et nichil magis quam profectum nostrum desiderat. Sicut ergo primo homini legem posuit, qua seruata ad honorem impassibilitatis atque immortalitatis perueniret; sic et Abrahe et posteris eius dedit circumcisionis preceptum, quo completo, ingens obedientie illorum accresceret meritum. uel per carnalem circumcisionem designabatur spiritualis, que est cordis munditia, et uitiorum mentis amputatio, ut sicut a ceteris gentibus distabat in interiori homine, sic quoque exteriori homine discerneretur  per circumcisionem. uoluit etiam eos Dominus hoc signum in corpore suo portare, et quasi sub oculis habere, ut eius significationem frequenti meditatione attenderent, etiam fidei operibus studerent.

Rursus queritur: Si sancta atque utilis erat circumcisio, cur debuit mutari, atque pro ea sustineri baptismus? Ad quod dicitur. Postquam propter caritatem suam, qua dilexit nos, misit Deus Filium suum, ut homo fieret, et hominibus appareret , tunc dona gratie eius profluere nobis magis ceperunt, scilicet robustior et maior innocentia, copiosior iustitia. Unde pro circumcisione baptismus lauacri salutaris institutus est, ut ablutione exterioris hominis decor splendidior interioris demonstretur. Et signanter elementum aqua huic sacramento quesitum est, que rebus sordidis candorem reducit, que sitientem reficit, que terram irrigat, et fertilem facit, et ignem exstinguit. Significat enim gratiam  spiritualem, animam emundantem, et intus reficientem, et fomitem peccati exstinguentem, et profectum uirtutum ipsi anime largientem.

Queritur quo iure equitatis eum liberauit. Ad quod dicitur: Filius quidem Dei homo factus est, generis humani assumpta de uirgine matre natura sine culpa, quam scilicet prouidentiam non tenerent peccata. uidet autem eum improbus hostis uagientem, lacrymantem, et cetera facientem, que humana exigit natura; unde non credens eum non sibi obnoxium, neque transgressionis exsortem, quem tot documentis didicit esse mortalem, iniit, intulit contumelias, multiplicauit iniurias, et dum manum innocentem mittit, et chirographum quo innitebatur, excidit ab illo iniquitatis exigens penam, in quo nullam reperit culpam. Solutum est ergo nostre damnationis atque conscriptionis uinculum, atque improbus hostis dum plus querit, suum perdidit, quoniam hec lex iustissima est, ut qui alienis incumbat,  propria amittat.

Queritur cur solis masculis imposita sit circumcisio, cum modo uideamus utrumque sexum ad baptismi gratiam conuolare. Ad quod dicitur, quia occulte mysterium significationis in se continebat. Nam mulieris nomine sensualitas, uiri autem nomine rationalitas designatur, sicut ait Apostolus: Caput mulieris uir ; uiri autem spiritus rationalis, qui animalem affectionem tanquam coniugium regit. Ut ergo signaret hanc animalitatem, a uitiis penitus immunem esse non posse, neque per sui munditiam uiro suo, id est, spiritui equari, idcirco masculis circumcisio iniuncta est, mulieribus autem non. In baptismo autem huiusmodi non attenditur significatio, sed quia utrique indifferenter peccata per gratiam remittuntur, indifferenter ab utroque ad baptismi gratiam conuolatur.

Queritur cur hec tribulatio redemptio uocetur. Ad quod dicitur: Sicut Esau edulio lentis primogenita sua uendidit, ita miser protoplastus dulcedine pomi  quam gustauit sese sub peccato et diaboli seruitio mancipauit. Dominus autem pro dulcedine uetita qua miser homo uenditus est, dulcedinem quoque iniuriandi et colaphizandi se, ad ultimum crucifigendi, diabolo propinauit, cuncta humiliter patiens que in eum facere uoluerunt. Sicque et uetita dulcedine diabolus fallaciter eum emit, et uetita dulcedine sibi Dominus redemit.

Iterum queritur quid cause fuerit quod ad celebrandam hanc redemptionem humanam naturam assumpsit, et non potius digniorem angelicam naturam, sicut ait Apostolus: Nunquam enim angelos apprehendit, sed semen Abrahe semel apprehendit . Ad quod dicitur: Idoneum ac dignum erat, ut per quam peccatum admiseramus, per illam etiam redimeremur, et forsitan posset diabolus murmurare se iniuste amittere originalem humani generis seruitutem, nisi de eo quod subiecerat uinceretur. Preterea et Filius Dei, sicut nisi Deus esset, non ferret remelium,  ita nisi uerus homo esset, non daret exemplum.

Id etiam queritur, cur tam diu distulit aduentum suum, et redemptionem istam? Quod sic soluitur. Nouum quiddam atque mirabile erat futurum, et ideo per multam seriem temporum predicendum. Nam si subitum atque omnibus incognitum euenisset, nullus hoc credere potuisset, cum etiam post tot reuelationes, tot signa, tot predicamenta, tantam temporis moram, uix aliquos inuenerit fidem prebentes. Aliter etiam soluitur, quod retro inuenies.

Queritur, cum a muliere initium peccati, et ante mulierem a diabolo, unde dicitur in Euangelio quia ille homicida erat ab initio, et diabolus persuadendo, et mulier consentiendo, et uiro persuadendo prius peccauerit: Apostolus de peccato loquens, quod per successionem posteritatis ac sobolis propagationem in omnes transierat, cur non serpenti illud ascribitur uel diabolo?---Responsio. Quod ex eo nulla penitus  humana generatio. Mulieri iterum non ascribitur, quia non ex muliere, sed ex uiro posteritas nominatur. Dignior enim sexus est, sicut alibi dicit Apostolus: Non uir ex muliere, sed mulier ex uiro est. uiro igitur ascribitur, quia principaliter ex uirili semine fit procreatio, que originali corrumpitur peccato, et secundario ex muliebri, uerbi gratia, sicut ex grano semen principaliter procedit, et ex humore terre secundario accrescit. Ex materia corrupta nichil integrum aut incorruptum potest nasci, iuxta illud sancti Iob: Quis potest facere mundum de immundo conceptum semine?  Si quis altius perquirat cur peior pars aduersus meliorem preualuit, hoc Dei iudicio relinquendum est; id tantum ueraciter protestamur quod nisi anima simul et corpus hominis originali peccato subiacerent, non inde utrumque liberandum esset, non utrumque Filius Dei uerus et homo sibi personaliter assumpsisset.

Rursus consequenter requiritur, si per baptismum hominibus peccatum originale remittitur, quid obstet  ut pena eiusdem peccati non protinus absoluatur, neque timeat amplius mortem, siue alicui passioni subiaceat. Ad quod dicitur: Etiam in hoc prouidit nobis pius et misericors Dominus. In celo siquidem nobis regnum et uitam meliorem, quam in hoc mundo esse potuerit, et iucundiorem preparauit. Sed ad eam quis animum intenderit, sciens se in hoc mundo perpetuo sine passione aliqua uicturum, cum etiam timor mortis et caro nostra tot plena miseriis, mundus quoque pene suis contritionibus deletus, uix nos mittat ad Deum? uoluit igitur hanc uitam nobis amarescere, ut dulcescere amplius illa potuisset. Hinc post transgressionem protoplasti a Domino dictum est: uidete ne sumat de ligno uite, et uiuat in eternum . Preputium est illa pellicula quam preputiabant Iudei: quam quia retinebant gentiles, non preputiati, sed preputium, id est, ipsa immunditia opprobrium habebant a Iudeis. Hanc pelliculam, que sedes est libidinis, Deus Abrahe ut recideret iniunxit,  ut ipse et alii per uoluptuosam partem separatam a corpore intelligerent recedi omnes uoluptates a mente, dignumque erat ut in eo membro magis originale peccatum puniretur, a quo etiam propagabatur. Ideo autem uir et non mulier est circumcisus, ut cum sint duo status anime, uirilis et muliebris, quos Apostolus insequenti carnem et spiritum uocat. Unde et Dominus in Euangelio: Spiritus quidem promptus est, caro autem infirma . Ostenditur a carne fomitem peccati non esse ablatum iustis ad probationem, a spiritu uero per gratiam ablatum esse, et consensum delectationis, et contagium eiusdem ad renuntiandum. Unde Apostolus cum repugnantiam fomitis in membris carnis et uoluntatis bone in spiritu perspexit, exclamauit: Quis me liberabit a corpore mortis huius, cum per me contra hec sim debilis?  Et subdit: Gratia Dei per Dominum nostrum Iesum Christum : ut ostenderet se et de sua uirtute deficere, et de diuina  presumere. Et tamen mulier, licet non sit circumcisa, solemniis, hostiis et oblationibus, ab originali peccato purgata est. In membro autem illo magis amputatio peccati ostendi debuit, quia pre ceteris omnibus magis peccato obnoxium tam propagatione originali in filios, quam perpetratione actuali in se ipso: ut quod et Adam prima die texit omnibus filiis ad concisionem, hoc Deus circumcidi fecit octaua die natiuitatis cuiusque ad remissionem, ut qui in initio seculi peccato sunt infecti, et in hac uita magis punirentur a lege in membris originis et uoluptatis, et in octaua etate finis seculi post diem iudicii scoriari signarentur ab omni contagione peccati.

Queritur etiam cur circumcisio in uiro et non in muliere, uel in uirili et non in ceteris membris completa sit?---Responsio. In uiro tantum, et non in muliere, ideo quia mulier statim post peccatum duplicem sententiam accepit: unam cum uiro mortalitatis et passibilitatis pro transgressione,  alteram in eodem originali membro propagationis, ut sola pareret in dolore filios suos pro serpentis inobedientia, et uiri deceptione. Ideoque dignum erat ut similiter uir qui scienter et plus peccauerat, duplicem sententiam reciperet: unam mortalitatis pro transgressione, alteram circumcisionis in originali membro pro consensu hostis et uxoris sue. In uirili autem et non in ceteris membris completa est circumcisio, tum quia nimis crudele et intolerabile esset in omnibus membris circumcidi, tum ut ostenderet quia extrinsecus non erat plenaria circumcisio mentis, quia circumcisio peccatum originale in originali membro puniret, temporalique sua pena penam eternam preueniens, ut culpam auferret, sicut et lex cetera membra, quia per gratiam remittere non poterat, uindicando auferebat, sicut dentem pro dente, oculum pro oculo, et nec profectum uirtutum nec actualium delictorum remissionem, nec gratiam adiutricem dabat; sed qui apud inultum transire non posse nouerat, qui ut plemus et dulcius faceret  in suo baptismate sine omni pena, sola et plena gratia aqua generationis totum hominem ablui precepit, ut in omni parte sua totus interior homo ab omni peccato suo tam originali quam actuali mundari, et insuper in nouum splendorem uirtutum reformari gratis et candidari uideretur. In quo tanto mysterio suo complendo, idoneum eligere curauit elementum, scilicet ut non uinum et oleum uel quemlibet liquorem pretiosum. Que cum nusquam sit uenalis, sed omnibus gentibus gratuita, non ideo uilitatem irrogarent tanto sacramento: quia non est pretiosa, sed ex hoc quia non est uenalis, eque tam pauperibus quam diuitibus idoneam se exhiberet, et ideo gratuitam Dei gratiam ostenderet, quia est gratuita: eamdem necessariam, quia et ipsa omnibus est necessaria, cuius et interiorem efficaciam exprimeret sua exteriori.

Sicut enim aqua non solum pre omnibus liquoribus sordes abluit, sed et candorem reducit, sic  gratia baptismi non solum sordes omnium abluit uitiorum, sed incendia exstinguens libidinum, candorem reducit omnium uirtutum. Unde et baptismus post circumcisionem iure est superpositus, ut quia lex iniustitis carnis perfectum non potuit facere seruientem, gratia perfectum faceret et obseruaret. Que etiam aqua quia germinare facit terram, bonorum operum fecunditatem denuntiat, et quot usus habet, tot sua mysteria significat.

Si, ut quidam opponunt, angelica natura incarnaretur, cum utique et angelus et homo in natura sua habeant peccare, facillime caderet nostre fragilitati unita, cum utramque naturam per se constat peccasse, sicut constat humanam naturam nullo modo sine peccato esse posse, nisi subueniret ei diuinitas.

Queritur quare Dominus discipulis suis non ante, sed post cenam corpus et sanguinem suum tradidit, cum nullus nisi ieiunus illud Dominicum corpus et  sanguinem presumat accipere? Ad quod dicitur quia non debuit Nouum incipere Testamentum, nisi prius finito ueteri Testamento: idque ostenditur ubi dicit: Desiderio desideraui pascha manducare uobiscum, antequam patiar ; et item: Mandatum nouum do uobis, ut diligatis inuicem, sicut dilexit uos Dominus Deus .

Tribus modis diabolus hominem percutit, uidelicet  in fronte, in latere, in tergo. In fronte, cum uolenti alicui aliquod bonum opus incipere, in ipsa intentione suggerit aliquam extollentiam, dum putat se bene facturum, ac deinde gloriatur interius. In latere, ut dum agit, mente exaltatur. In tergo quoque, cum priusquam actum fuerit, uidens sese recognoscens, tandem confessionem in ultimis facit.





DE PSALMORUM LIBRO EXEGESIS. *



PRAEFATIO PRIMA.


 In primo libro Paralipomenon legitur, cum propheta Dauid deuota Domino etate senuisset, quatuor millia iuuenum ex Isrelitico populo delegisse, qui Psalmos, quos ipse Domini aspiratione protulerat, organis, citharis, nablis, tympanis, cymbalis, tubis, propria uoce in magnam iucunditatem superne gratie personarent. Ex quo numero indita nomina frequenter in titulis inuenimus, ut Idithun, Asaph, filii Chore, et his similia: non quia ipsi  auctores fuere psalmorum, sed quoniam prepositi artificibus, administratores earum rerum probabiles exstiterunt, ut honorem de tali commemoratione sumentes, qui officio sancto deuotis mentibus seruiebant, maxime quia et nomina eorum intellectus rerum congruos indicare noscuntur. Hec Cassiodorus. Item Hieronymus: »Scio, inquit, quosdam putare Psalterium in quinque libros esse diuisum, ut ubicunque apud Septuaginta Interpretes scriptum sit: , id est, Fiat, fiat, finis librorum sit,  pro quo in Hebreo legitur, Amen, amen. Nos autem Hebreorum auctoritatem secuti, et maxime apostolorum, qui semper in Nouo Testamento Psalmorum librum nominant, unum uolumen asserimus. Psalmos quoque omnes eorum testamur auctorum, qui ponuntur in titulis, Dauid scilicet et Asaph, et filiorum Chore, Eman Ezraite, Moysi et Salomonis, et reliquorum, quos Esdras uno uolumine comprehendit. Nam et titulus ipse Hebraicus [Figure: [Hebrew Text] 1Kb] quod interpretatur uolumen hymnorum, apostolice auctoritati congruens, non plures libros, sed unum uolumen ostendit.« Item Hilarius: »De his autem qui sine auctorum nominibus sub diuersis superscriptionibus habentur, antiquorum uirorum ista traditio est, quod ex eo psalmo cuius auctor in superscriptione preponitur, qui deinceps sine auctorum superscriptione succedunt, eius existimandi sunt qui ante prioris psalmi auctor inscribitur.« Non est autem ignorandum indiscretum apud Hebreos numerum  esse psalmorum, sed sine ordinis adnotatione esse conscriptos. Non enim illic primus, aut secundus, aut tertius, aut quinquagesimus, aut centesimus  prenotantur, sed sine discrimine aliquo ordines numerique permixti sunt. Esdra enim, ut antiqui traditores ferunt, incompositos eos, et pro auctorum ac temporum diuersitate dispersos, in uolumen unum collegit et retulit. Sed Septuaginta seniores secundum Moysi traditionem ad custodiam legis et doctrinam in synagoga manentes, posteaquam illis a rege Ptolemeo transferende ex Hebreo in Grecum sermonem totius legis cura mandata est, spiritali et celesti scientia uirtutem intelligentes, in numerum eos atque ordinem redegerunt, singulis quibusque numeris pro efficientia et absolutione perfectis, perfectum et efficientem psalmorum ordinem deputantes. Denique tertius psalmus secundum historiam, quinquagesimo posterior est, sed certi sacramenti gratia prelatus: quinquagesimus quoque psalmus iuxta historiam, quinquagesimo primo posterior est: sed quinquagesimi primi numeri uirtus et perfectio exigebat, et Deg Idumei impenitens, in Dauid odium anterius postponi, et posteriorem auteferri, ut remissio  peccatorum collocaretur in numero quinquagesimo: et pena perfidie numerum constitute remissionis excedens careret uenia, cum tempus et numerum penitentie perdidisset. Nam cum quinquagesimo, in quo est sabbatum sabbatorum, secundum Iubilei anni preformationem peccatorum remissio sit constituta, constanter hic psalmus, in quo est penitentia antelata, et peccatorum remissio postulatur, in ordine huius numeri collocatur. Tribus uero Psalmorum liber quinquagesimis continetur, et hoc ex ratione et numero beate illius nostre exspectationis existit. Qui enim singularum quinquagesimarum consummationem diligenter aduertat prouidentiam dispositorum in hunc ordinem psalmorum, cum dispensatione nostre salutis conuenire reperiet. Primo siquidem in nouum hominem per peccatorum remissionem renascimur. Deinde post penitentie remissionem, regnum Domini futurum in sancte illius ciuitatis Ierusalem tempora speramus,  ad ultimum consummata in nos celesti gloria, debitas Deo laudes uniuersitas spirituum predicat. Amen.



ENARRATIO, QUALITER SPIRITUS SANCTUS PSALTERIUM DICTAuERIT.


 Dauid filius Iesse, cum esset in regno suo, quatuor elegit qui psalmos facerent, Asaph, Eman, Ethan et Idithun. Nouem sunt ipsius Dauid, LXXII ipsi Dauid, XXXII non sunt suprascripti: duodecim in Asaph, duodecim Idithun, et nouem filiorum Chore: duo in Aggeo et Zacaria: unum Moysi, et unum Salomon. Ergo LXXXuIII dicebant psalmos, et a synpsalma et cithara percutiebat Abiud, cum Dauid reduxisset arcam Dei in Ierusalem post annos quadraginta reuocatam ab Azotiis, et mansit in domo Aminadab: hanc imposuit in subiugali nouo, et abduxit in Ierusalem, et electis ex  omni genere filiorum Isrel LXX uiris. Ex tribu autem Leui CCLXXX uiros, ex quibus quatuor uiros principes preesse cantionibus constituit, Asaph et Ethan, Eman et Idithun. Unicuique eorum diuidens LXX uiros subclamantes laudem canticorum Domino: et unus quidem eorum fericbat cymbala, alius cynira, alius cithara: alius uero tuba cornea exaltans. In medio autem illorum stabat Dauid, tenens ipse Psalterium: arcam autem antecedebant septem chori, et sacrificia uitulorum. Populus autem uniuersus sequebatur arcam. Sunt itaque uniuersi psalmi CL. Quorum quidem, ut supra diximus,  nouem fecit ipse Dauid. LXXII in Dauid, XXXII non sunt suprascripti, duodecim in Asaph, duodecim in Idithun. Nouem filiis Chore, duo Aggeo et Zacarie, Moysi unum, et Salomoni unum. Fiunt ergo omnes  psalmi Dauid filii Iesse regis Isrel numero CL, diapsalmata CC et unum extra numerum, id est, psalmus Dauid proprie sibi scriptus.



PRAEFATIO ALTERA.


 Quoniam illo auxiliante, sine quo omnis actio et intentio cassa est, Psalterium incepturi sumus, pauca que predicenda cognouimus, compendiose pro posse prelibemus. Sciendum igitur quod omnis diuina Scriptura aut pertinet ad historiam, aut ad mores, aut ad mysterium. Hec autem diuisio non sic accipienda est, quin partes eius aliquando permisceantur. Reperitur enim in historia plerumque moralitas et mysterium,  ut in Genesi, et in pluribus libris ueteris Testamenti, cuius, ut dicitur, nullum a mysterio uacat uerbum. Reperitur quoque in moralitate historia et mysterium, ut in pluribus Augustini sermonibus, et aliorum sanctorum Patrum multa historialiter, et secundum mysterium, id est spiritualem sensum dicuntur. Reperitur etiam in mystica Scriptura moralitas et historia, ut in ipso ad quod tendimus Psalterio et in prophetis pluribus. uerumtamen secundum ingenia diuersorum diuersis modis ipsis Scripturis utentium dicitur hoc. Quidam enim secundum solam historiam agunt, ut rudes sacerdotes, quando simpliciter populo secundum litteram Euangelia tantum exponunt; quidem autem secundum mores tantum, ut de eisdem Euangeliis sacerdotes in scientia profectiores, quidam uero secundum mysterium, ut qui a Deo profecti sunt, ut eis secreta diuinarum Scripturarum pateant, que aliis occulta sunt. Itaque quod predicta diuisio sit, scilicet quod diuina Scriptura,  aut est historialis, ut Genesis; aut moralis, ut sermones; aut pertinens ad mysterium. Que pars precipue ad prophetiam spectat. Definitur autem sic prophetia: prophetia est diuina inspiratio que rerum euentus aut per uisiones aut per facta, aut per quorumdam dicta immutabili ueritate demonstrat. Per uisiones, ut Ezechieli, Danieli, et beato Ioanni: in exstasi positis diuina inspiratio per quasdam imagines futura premonstrauit. Per facta, ut in immolatione Abraham, qui monitus a Deo proprium immolare filium, nec dubitans quin qui contra naturam generationis humane sibi dederat filium in senectute, ipsum posset a morte resuscitare; et cum imperata properaret perficere, celesti rursus nuntio parcere iubente, post tergum respexit, atque arietem oblatum sibi uidit, quem assumptum pro filio immolauit. In qua immolatione diuina inspiratio hoc premonstrauit quod in Saluatore nostro Iesu Christo in unitate uere carnis atque diuinitatis adfuturo, sola  humanitas pro salute mundi pati, diuinitas uero iuxta atque intemerata deberet reseruari. Que recte per Isaac, qui risus uel gaudium interpretatur, intelligitur; quoniam ipsa per humanitatem assumptam pacem et gaudium contulit angelis et hominibus. Recte quoque humanitas Christi per arietem intelligitur, de quo alibi legitur: Sicut ouis ad occisionem ductus est, etc. Potest quoque prophetia per facta in Iacob accipi, qui transpositis manibus Manassen et Ephraim filios Ioseph benedixit, dexteram superponendo Ephraim minori, sinistram uero superponendo Manassi maiori. In quo diuina inspiratio duorum populorum ex diuerso semine futurorum qualitatem, scilicet quales futuri sint, premonstrauit: quorum alter qui per Manassen, qui obliuio interpretatur, intelligitur, reprobatus fuit; alter uero per Ephraim, qui fructificans dicitur intellectus, electus fuit. Prophetia autem per dicta est, ut quod in Moyse de Christo legitur: Suscitabo de fratribus uestris prophetam, tanquam me ipsum audite, et ut Psalterium,  et quorumdam dicta prophetarum. Fit autem inspiratio predicta duobus modis: aut gratia, aut permissione: gratia, ut in Moyse, et in ceteris bonis; permissione, ut in Sibylla uate, et in infidelibus philosophis, qui multa diuino instinctu de Christo predixerunt. Quorum eloquia per argentea uasa et aurea, que Isreliticus populus a nigris Aegyptiis mutuo sumpsit, intelliguntur; quia ipsorum dictis et  sententiis ab Isrel, id est, a fidelibus, diuina pagina uelut argento et auro ornatur. Diuiditur uero prophetia per dicta, in preteritum, presens et futurum. De preterito est, ut liber Genesis. Non enim mens alicuius hominis tanto post tempore nati ad memorandum aut enarrandum ordinem prime creationis rerum, ut illic Moyses facit per se, sufficere sine diuina posset inspiratione. De presenti autem illud beati Ioannis de Christo: Ecce Agnus Dei, ecce qui tollit peccata mundi. Et ideo Elisabeth in occursu gloriose uirginis dicit: Unde mihi, quod ueniat mater Dei ad me? De futuro uero est, ut Psalterium, et quecunque de primo et de secundo Christi aduentu et Ecclesie statu predicta sunt. Diuiditur quoque prophetia per dicta, quantum ad presens propositum sic: prophetia per dicta agens de Christo, aliquando loquitur de eius diuinitate, ut ubi dicitur: Dominus dixit ad me, Filius meus es tu, ego hodie genui te. Tecum principium, et in similibus. Aliquando loquitur  de eius corpore, id est de fidelibus, qui eius membra dicuntur esse per similitudinem; quia ab ipso tanquam membra a capite reguntur. Aliquando de eius humanitate, ut cum dicitur: Astiterunt reges terre, et in similibus. Hec autem prophetia loquens de corpore, aliquando introducit aliquem perfectum orantem, ut in Te decet, etc., introduxit Moyses. Aliquando introducit aliquem inferiorem, ut aliquam animam penitentem, aliquando introducit ipsum caput, quod ea affectione qua semetipsum tradidit pro nobis, ut nos faceret hostiam suauem Deo Patri. Sepe loquitur de membris tanquam de se, ut ubi dicitur: Deus Deus meus quare, etc. Sicut lingua menti aliquando pro se loquitur, ut cum dicit: Scissa sum; aliquando ex coniunctione et affectione membrorum, loquitur de ipsis, tanquam de se, ut cum pro pede dicit: Quare calcas me? Sciendum quod quando prophetia loquitur de Christi humanitate, recte dicitur de Deo loqui. Quid enim est aliud  loqui de illa carne, que sine carnali delectatione concepta, sine dolore nata, sine peccato in medio peccati est conuersata, quam loqui de diuinitate. Item cum prophetia que de corpore loquitur, quosdam psalmos inscribat ipsi Dauid: hic magnificum. nomen quod interpretatur manu fortis, uel uisu desiderabilis, attribuendo membris ex uicina coniunctione capitis, cui proprie conuenit ut uocetur Dauid, nonne merito loquendo de talibus de diuinitate loqui dicitur? Potest utique. Nunc ad titulum accedamus.

Intitulatur autem hic liber apud omnes tam Hebreos quam Grecos atque Latinos, totius respectu, liber hymnorum, Soliloquiorum de Christo. Hymnus est proprie laus Dei, metrice scripta. Constat enim totum Psalterium in Hebreo metrice compositum. Unde proprie in Hebreo dicitur liber hymnorum. Apud nos uero, et fortasse apud Grecos, non seruat, impediente translatione, metrum. Dicitur tamen apud nos recte liber hymnorum, quia licet non teneat metrum, tenet tamen id quod est precipuum, scilicet  quod in omni parte tam apud nos quam apud Hebreos laude Dei est conspicuum. Liber uero Soliloquiorum de Christo non ideo dicitur Psalterium, quod de solo Christo apud aliquos in omni parte sua loquatur, cum etiam interdum, ut superius ostendimus, de corpore, id est de Ecclesia, loquatur; sed quia precipue et maxime de eius diuinitate uel humanitate loquitur, ideo dicamus quod emphatice sic nominetur. Sicut in Euangelio Iudeorum pater Abraham uocatur, non quia sit pater in fide multarum gentium credentium; sed quia ipsi precipue in eius paternitate gloriabantur, cum carnalis pater eorum esset. Potest etiam, si quis altius speculatur, Psalterium dici de solo Christo loqui, quia ubi etiam de corpore loquitur, ex magna coniunctione corporis et capitis, ut supra diximus, de ipso Christo per membra loquitur.

Sciendum Psalterii translationes esse duas apud Latinos in usu atque honore, Romanam scilicet, et  Gallicam. Romana est, qua utuntur Romani et plerique Italici, que de Greco in Latinum a Symmacho et Aquila sumpta est secundum Septuaginta Interpretes Ptolemei regis. Gallica uero est, qua precipue Galli utuntur. Hec autem precipua est sumpta rogatu Damasi pape a beato Hieronymo, de Hebreo in Latinum ad intentionem. Fecerat enim Hieronymus prius aliam translationem, similiter de Hebreo sumptam ad litteram, uerbum scilicet ex uerbo transferens simpliciter, que parum perfecta erat, lingue disparitate. Sunt autem facte apud Latinos plures alie translationes, quarum nulla in usu est. Inscribitur quoque liber iste, totius respectu, apud Hebreos Nablat, apud Grecos uero atque Latinos Psalterium. Est autem psalterium proprie musicum instrumentum ad modum littere Delte, que triangulata est, formatum, superius habens uentrem concauum. Cui decem chorde desuper regulariter exteriores cum uel digitis tanguntur, uel plectro percutiuntur, a parte superiori reddunt consonum melos, et dulcem sonum.  uocatur uero liber iste Psalterium hac similitudine, quia sicut illud musicum instrumentum de superiori parte reddit sonum, ita liber iste de supernis sonat: id est, super celestia et diuina nobis demonstrat, quia docet nos que de Christi humanitate uel diuina natura fideles scire oportet. Docet etiam decem principalia precepta per decem chordas musici instrumenti significata, in quibus omne Nouum et uetus Testamentum comprehenditur. Quorum decem preceptorum tria pertinent ad Dei dilectionem, septem ad hominum dilectionem, que in duabus tabulis distincta, Moysi data fuerunt. Tria autem que pertinent ad Dei dilectionem, hec sunt: Dominus Deus tuus unus est. Quod sic exponitur: Ne forniceris post deos alienos et uariabiles, id est, ne adores idola mutabilia et uaria, quia Deus tuus quem adorare debes, unus est: id est, semper manet, id est, nec uariari in Iouem et Apollinem, et cetera demonia potest huiusmodi. Secundum mandatum,  Ne accipias nomen Dei tui in uanum: id est, ne credas uerbum propter te incarnatum tantum creaturam, et non creatorem esse: quod hoc nomen Christus in uanum accipere esset, nam ut testatur Ecclesiastes, omnis creatura que sub sole est, uanitas est. Tertium mandatum est, Obserua sabbatum, id est, spiritualiter sabbatiza. Ille spiritualiter sabbatizat, qui diuinitus inspiratus, quidquid agit huius uite tempore, totum facit pro adipiscenda futura requie. uita enim presens per septem, diens quibus Dominus operatus est cuncta que in mundo sunt designatur. Per septimam uero, id est sabbatum, qua postquam que fecerat bona, uidit, quieuit, requies futura designatur. Debet ergo quisque in sex diebus, id est in hac presenti uita sic operari, ut ab eterna requie non metuat expelli. Hinc bene liber Genesis cum in sex diebus mane et uespere describat, dicens: Et factum est mane dies unus, et in ceteris similiter; in septimo, id est in sabbato, tacet de nocte, per quam  aduersitas designatur: qua in futura requie, que per sabbatum intelligitur, gaudium eternum sine omni aduersitate uel tristitia possidetur. Carnaliter uero sabbatizat, qui siue operetur, siue quiescat, ad solam terrenam iucunditatem et requiem festinat. Mandata septem que pertinent ad homines, hec sunt: Honora patrem et matrem, non occides, non mechaberis, non furtum facies, non falsum testimonium dices, non concupisces uxorem proximi tui, non concupisces rem eius. In quibus omnibus hec summa colligitur, ut nullus faciat alteri, quod sibi non uult fieri. In primo uero impietas in parentes remouetur, quod ideo premissum inter hec septem fuit: quia principium est dilectionis proximi. In propriis enim partibus quisque si uere eos diligit, proximum diligere discit. Significant autem tria precepta de Deo sanctam Trinitatem, septem uero nostram que in mundo, qui septenario numero est, conuersationem. De his decem preceptis dictum est: Esto consentiens aduersario tuo, dum forte cum eo es in uia, ne si uicerit  te, tradat te iudici, iudex autem tradat te tortori. Aduersarius noster sunt hec decem precepta, que ea que nos assidue facimus, contradicunt. Cum quibus in hac uita que designatur per uiam, debemus consentire cessando a quibus illa iubent nos cessare, si uolumus futura tormenta uitare: quia superius quid sit psalterium, exposuimus, quid etiam sit psalmus, dicamus. Psalmus proprie est illa consona melodia que ex chordis musici instrumenti, id est, psalterii, digitis aut plectro citatis redditis. Dicuntur autem partes huius libri psalmi, quia docent nos hymnire uel psalmizare, id est, ut cordis solertia, quasi digitis chordas, decem precepta pulsantes, dulcem psalmum, id est, nos ipsos per illorum exsecutionem atque operationem dulces conditori nostro reddamus melodias. Ponitur enim psalmus in diuina pagina pro suaui et dulci operatione. Sciendum quod psalterio musico instrumento cithara est contrarium, que concauitatem quam Psalterium habet superius, inferius  habet. Solet autem in diuina pagina pro mortificatione carnis accipi cithara, que ab inferioribus sonat. Pro uiuificatione uero spiritus psalterium, quod a superioribus sonat, quia nos si uolumus uiuificari in spiritu, oportet ut primum ab inferioribus dulcem Deo reddamus sonum, carnem nostram subtractis deliciis mortificando, et que nobis subtrahimus, pauperibus dando: deinde a superioribus animum, scilicet mortificatis uitiis, uirtutibus exornando, et in contemplatione ponendo. Notandum quoque quod singuli psalmi preter primum, propriis titulis inscribuntur, ab Esdra scriba appositis. Esdras enim scriba cum de Chaldeorum captiuitate cum populo Isrelitico rediisset in Iudeam, et ciuitatem regiam Ierusalem inuenisset, scilicet combustam, et ornamento templi atque libris penitus spoliatam, hanc prophetiam, id est Psalterium, ut multa alia memoriter integre repetiit, et psalmos ut nunc sunt ordinauit, et titulos tam toti libro quam singulis  psalmis apposuit. Huius ordinationis causam atque notitiam beatus Augustinus soli Spiritui sancto fatetur relinquendam. uidetur enim quod Dauid qui eos composuit, non sic eos ordinauerit, propter historiarum transpositionem, que in psalmis quibusdam iuxta hunc ordinem reperitur. Dicunt autem quidam quod ideo Esdras psalmos aliter quam historia habeat, ordinauerit, ut non historice, sed mystice accipiantur. Unde etiam quibusdam de historia titulos apposuit, quibusdam non. Intitulauit autem quosdam nominibus quatuor precentorum, quos Dauid psalmodie coram arca Domini prefecit. Legitur enim in libro Paralipomenon in Hebreo, quod Dauid cum reduceret arcam Domini redditam a Philistheis, de domo Aminadab in Gabaa Ierusalem, ut in tabernaculo quod preparauerat, eam poneret, quatuor millia uirorum precentorum de Isrel elegerit, qui et propria uoce et omni musico instrumento coram arca incessante dulci melodia in psalmis his secum iubilarent Domino.  Quibus cantoribus prefecit, ut consona esset melodia, CL precentores. Deinde his omnibus quatuor in precinendo apposuit magistros, Asaph, Ethan, Eman, Idithun, iam significante Spiritu sancto, quod cooperante illo de quo psalmi compositi erant, id est, Christo catholica Ecclesia de cunctis mundi partibus et pluribus lingua et moribus dissonis gentibus, quasi consonam Deo esset redditura melodiam, et in fidei et Christiane religionis identitate. Per quaternarium enim numerum tam in cantoribus quam in magistris, quatuor mundi partes designantur, per mille uero perfecti ex illis in Ecclesia collecti. Horum autem quatuor precentorum nominibus Esdras quosdam psalmos intitulauit, uel quia ipsi adiutores in ipsorum melodia fuerunt, uel, quod melius est, quia ipsa nomina secundum interpretationem et mysterium suum psalmis ipsis conueniunt. Propter quam causam quidam psalmi quibusdam aliis nominibus, ut Aggei, Zacarie, Moysi, sunt intitulati: non uero, ut quidam dicunt, quod illi psalmos composuerint,  quos omnes solus Dauid composuit. Sciendum hanc prophetiam, id est Psalterium, ideo plus omnibus aliis in Ecclesia frequentari, quia plura de Christo  et Christiana religione continet mysteria, et quia a patribus ueteris Testamenti in simili usu sit habita.

Nec pretereundum quod in hac prophetia sicut et in aliis quedam futura dicuntur per presens uel preteritum: quod ideo fit quia Spiritui sancto qui ea reuelat, nichil est futurum, et quia apud nos nichil est tam certum quam presens uel preteritum. Si quis causam et intentionem huius operis requirat, breuiter utrumque sic colligat: Quia mortis illius grauissime, quam primus pater tradux peccati toti communiter mundo intulerat, cui pereunti nec angelus, nec philosophus, nec creatura aliqua subuenire poterat: beato patriarche Dauid carnem assumpturum, et Ecclesiam sacramento sui corporis et sanguinis structurum, Deus Pater per Spiritum sanctum plus omnibus et apertius quandoque finem adfuturum premonstrauit. Idcirco uir ille sanctissimus hunc librum sub prophetia illius future salutis composuit, intendens ad humani generis consolationem,  et Christiane religionis instructionem. Nunc ad librum accedamus.



INCIPIT EXEGESIS.



IN PSALMUM PRIMUM.



ARGUMENTUM.

Omnes generaliter ad studia uirtutum incitat, simul adiungens que merces bona, que mala gesta sequatur. Tertullianus in libro de Spectaculis asserit hunc psalmum et de Ioseph posse intelligi, qui corpus Domini sepeliuit, et de his qui ad spectacula  gentium non conueniunt.



EXPLANATIO.

Primus psalmus ideo non habet titulum quia capiti nostro Domino Saluatori, de quo absolute dicturus est, nichil debuit preponi. Nam licet et alii psalmi de ipso multa dicant, nemo tamen de eius qui fuit in terris conuersatione sic loquitur: et quoniam ad hunc que dicenda sunt, cuncta respiciunt, merito caput sancti operis ponitur. Nam quidam tituli, quidam prefationis locum eum tenere dixerunt. Totius psalmi huius propheta referre narratur textus. In prima parte uitam sancte incarnationis exponit: secunda uero peccatorum nequitias in futuro iudicio debitas recipere commemorat ultiones.



COMMENTARIUS.

Primus psalmus duabus de causis caret titulo, uel quia ipse titulus et principium est aliorum, uel quia uicinius et apertius iuxta quod inter homines conuersatus est, loquitur de illo, id est de Christo, qui  secundum diuinam essentiam omni caret principio, et a quo omnia sumunt principium. Est autem hec primi psalmi intentio, hortari fideles, ut a triplici morte anime exemplo capitis festinent resurgere, id est ut, in quantum possint, a regione dissimilitudinis, in qua per primum parentem traducti sunt, studeant redire, et in peccati immunitate capiti suo se sociare. Omnis mors anime fit tribus modis, scilicet aut delectatione tantum, aut delectatione et consensu, et peccati perpetratione. Delectatio uoluntas peccandi que fit in anima ex titillatione et fomite, et aptitudine peccandi, que in nobis est, et ex suggestione, id est incitatione incentoris diaboli superueniente: et hoc est prima mors anime. Secunda uero est consensus, quando nos ad peragendum, quantum possumus, extrinsecus nos applicamus. Tertia autem est ipsius peccati actio. Que diuiditur in duo, scilicet in actionem simplicem, et in frequentem, sicut et premissa duo, et hoc dictum  est de uoluntariis peccatis. Dicuntur autem hec tria mors anime, quia per ea anima ab eo qui uita et maritus eius est, recedit, id est a Deo, et sociatur morti, id est diabolo. Designantur uero he tres mortes anime per tres mortuos a Domino resuscitatos. Per puellam enim in domo archisynagogi Iairi filiam, manus erectione suscitatam, delectatio designatur, que quasi pudica est, quia nondum exterius  apparet, nec exemplum prebet. Unde et in domo manens suscitatur, quando ad satisfactionem de ipsa uenitur, et leuiter eleemosynis scilicet et aliis talibus purgatur. Per adolescentem uero lasciuum atque in domo matris antequam suscitaretur elatum, intelligitur consensus, qui in exteriori applicatione positus, exemplum dat cernentibus. Unde iam nisi graui penitentia peccatum hoc deletur, qua per hoc intelligitur, quia manus huic a Domino non porrigitur, sed quodam quasi pulsu et grauitate ei dicitur: Adolescens, tibi dico, surge. Per Lazarum uero quatriduanum in sepulcro et fetidum intelligitur et actus simplex et consuetudo peccandi. De consuetudine qua dicitur: Computruerunt iumenta in stercore suo. Que non nisi recta et ponderosa satisfactione ab oluitur, quod per uocis clamorem et fremitum spiritus Domini in huius suscitatione intelligitur. Per has tres mortes tradux peccati Adam a Deo moriendo recessit, quod in primo huius psalmi uersu Propheta  innuit. Potest uero totus hic psalmus aut in uoce capitis legi de se ac membris eius loquentis, aut in uoce Prophete, in persona capitis loquentis. Quasi dicat: Precessit olim in humano genere quidam miser et infelix, nulli imitandus, tradux scilicet peccati Adam, qui abiit in regionem dissimilitudinis a suo creatore in peccatis pluribus delectando, et stetit consensum delectationi adhibendo, et sedit peccata sua peragendo, et exemplum posteris existendo. Adfuturus est autem quidam beatus, id est in omni bono auctus, cui data est gratia Spiritus sancti sine mensura, et ideo uere imitandus, Christus scilicet existens uir: id est, fortis nulli succumbens tentationi, non abibit a Deo suo uoluntate etiam peccati aberrando, nec stabit consentiendo, nec sedebit alios suo exemplo peccare docendo. Nota ordinem uerborum. Remoto enim a Christo abire etiam uoluntate constat remota esse stare et sedere. Et ideo ne superfluat, ad membra referamus, sicut que de Adam affirmauimus, in posteris sibi consimilibus  accipere possumus. Ut si dicatur: Adfuturus uir, id est Christus, non abiit etiam uoluntate quantum ad se, aut si abibit in aliqua suorum uoluntate, id est delectatione, non stabit ille, id est consentiendo, sed redibit eius auxilio delectationem mortificando. Aut, si quis forte suorum stabit consentiendo, non sedebit peccatum peragendo, et exemplum prebendo, sicut Adam abiit in se et in suis delectando, consentiendo, exemplum peccandi dando. Notandum quod dicat, Consilium impiorum. Impios uocat deceptorem serpentem, et Euam deceptam. Consilium uocat, quod Eua credidit serpenti, quod quam cito ipsa et uir eius comederent de fructu ligni scientie boni et mali, essent sicut dii. In quorum consilio quia Adam positus fuit, id est quia ipsis acquieuit, inobediens Creatori exstitit, triplicemque mortem anime, quam supra notauimus, incurrit. uiam quoque peccatorum possumus accipere mala opera eorumdem, id est Eue et serpentis, id est contra Deum  agere et loqui. In quo eis Adam conformis fuit, uel etiam per uiam peccatorum, mala opera quorumlibet, qui exemplo ipsius Ade peccatores facti sunt, accipere possumus. Per cathedram uero pestilentie exemplum peccati recte accipitur. Cathedra enim magisterium significat. Et qui magistri sunt, facile alios suo exemplo ad malum uel bonum attrahunt. Pestilentia uero est morbus late peruagatus, omnes aut pene omnes inuoluens. Sic quoque peccatum per Adam exemplificatum multos inuoluendo nullum liberum pretermittit, nisi quem liberat ille cui etiam abire in uoluntate non conuenit. Sciendum quod Adam non sicut Eua deceptus fuit, ut crederet se sicut Deum unquam futurum; sed quia, ut legitur, maluit non turbare uxorem, resistendo eius persuasioni, quam obedire preceptis Creatoris. In hoc quoque deceptus fuit, quia peccatum confiteri noluit, sed culpam in auctorem reflexit, dicens: Uxor quam dedisti mihi sociam, dedit mihi comedere: sicut Eua quoque per serpentem se excusare uoluit, dicens:  Serpens persuasit mihi. Potest et aliter uersus expositus legi, ut singula que a Christo negabimus, singulis primo terreno datis conferamus, iuxta quod intentio erit huius psalmi, hortari nos, ut sicut portauimus imaginem terreni hominis, portemus et celestis. Et dicitur in uoce prophete similiter sic: Olim precessit quidam miser et infelix, qui abiit, id est, a preceptis Creatoris per inobedientiam apostatando recessit: et ideo stetit in uia peccatorum, id est actus praue consuetudinis postea frequenter impleuit, et in cathedra pestilentie sedit, id est, prauam doctrinam docuit, et ambitiosus terrenorum exstitit. Adfuturus est autem alter, qui nec a precepto aliquo aberrabit, neque actus prauos implebit, nec prauam doctrinam docebit, nec ambitiosus uelut ille fuit erit. In hac sententia consilium impiorum, et uia peccatorum accipitur quantum ad Adam, ut dictum est superius: quantum uero ad Christum, et hic et superius consilium impiorum malorum opera uocantur,  a quibus ipse immunis fuit, licet inter ipsa uersaretur. uiam autem peccatorum aut hunc mundum, aut uiam peccatorum possumus accipere, in quam uiam Christus uenit nascendo, id est, inter peccatores conuersando: sed non ibi stetit, quia nulla secularis illecebra eum detinuit, imo, ut alibi legitur, ut gigas fortis et uelox, in hac uia cucurrit. Adam dicitur prauam doctrinam dedisse, quia non solum male facere exemplo, sed etiam maledicere monstrauit posteris uerbo: Christus autem e contra salutiferam doctrinam contulit mundo. Adam ambitiosus fuit, Christus oblatum sibi regnum accipere noluit. Legitur enim quod cum satiaret in deserto quinque millia hominum de quinque panibus et duobus piscibus, uoluerunt illa millia, ut nullam amplius sentirent terreni cibi necessitatem, ipsi sibi carnaliter proponere regem. Quod ille contemnens, atque exhortans eos ad postulandum spirituale regnum dixit: Operamini cibum qui non perit, sed qui permanet.  Regia uero potestas, per quam dominatio accipitur, atque mala doctrina, merito dicitur pestilentia, quoniam utrumque multos inuoluit. Nullus enim uere est qui careat amore dominandi. De praue quoque doctrine persuasione dicit Apostolus: Cuius sermo ut cancer serpit. Impii idololatre atque infideles proprie dicuntur, peccatores uero dicuntur scripte legis preuaricatores, licet non aliter accipiatur.

Sed in lege Domini. Quia non sufficit alicui ad beatitudinem abstinere a malo, quin operetur bonum, ideo ad probandum uirum perfectum et uere beatum adfuturum subdit: Sed in lege Domini. Quod potest accipi in membris, ut in capite: et quantum ad ultimam sententiam, referuntur hic contraria contrariis. Quantum enim ad abire a precepto, dicitur in lege esse; quantum uero ad stare et sedere, meditari in lege iuxta uero primam sententiam est sententia simpliciter posita: Et sciendum est quod aliud est esse in lege, aliud sub lege: in lege enim esse, est uoluntarie secundum legem agere; sua  lege esse, est agi atque premi a lege. Hic igitur seruitus est, illic libertas; hic seruilis timor, illic filialis dilectio. Dicitur ergo recte de Christo quod uoluntas eius, id est affectio eius, erit in lege Domini Patris implenda, qui dicit: Non ueni soluere legem, sed adimplere; et, Meus cibus est ut faciam uoluntatem Patris, etc. Potest quoque, esse in lege, membris attribui, qui non timore sed amore legem implent, iuxta quod dicitur: Lex non est posita iustis, etc, Meditari in lege, est filiali dilectione in lege perseuerare. Per diem autem et noctem, aut omne tempus accipiemus, aut per diem prosperitatem, per noctem uero aduersitatem; et uocabimus in Christo totum tempus a natiuitate usque ad passionem, prosperitatem: ipsam uero passionem dicemus aduersitatem. In membris uero, tempus persecutionis, aduersitatem; tempus quietis a persecutione, prosperitatem. In utroque enim tempore et caput et membra a lege Domini non recesserunt. Ut ab ista, Quicunque  pro. Et item ab hac: Qui legitime certauerit, coronabitur. De die prosperitatis Christi dicitur: Abraham uidit diem meum, et gauisus est. Item de nocte aduersitatis: Et usque ad noctem increpuerunt, etc.

Et erit tanquam lignum. Hic uersus de solo capite potest legi, uel de membris cum capite, si simpliciter insistamus. Iuxta quod sic dicetur: Quia hic uir tantus futurus erit in se, et talis in suis, ut predictum est, ideo erit et ipse et sui tanquam lignum, id est comparabiles arbori posite in irriguo loco, que tempore fructus tempestiuius emittit frondes et flores, et fructus reddit uberiores. Quod proprie conuenit ipsi capiti, de quo dicitur quod puer adhuc sederit in medio doctorum, et exposuerit eis Scripturas: et etiam membris, sicut apostolis, qui non longo exercitio doctrine quod sciebant didicerunt, sed ut aspirati diuino igne fuerunt, statim frondes id est uerba predicationis emiserunt, et nullorum  uerba unquam tantum fructum fecerunt, sicut ipsius capitis et ipsorum membrorum. Si uero ad solum caput nic uersus referatur, sic continuabitur: Non mirum si hic uir adfuturus talis erit, qui neque abibit, sed potius erit in lege Domini: quia erit tanquam merito illud uerum lignum uite, positum in medio Ecclesie, et significatum a materiali in medio paradisi posito: quod lignum secundum humanitatem plantatum est secus, id est iuxta decursus aquarum: id est adiunctum et adunitum est sapientie Dei Patris, scilicet uerbo. Que sapientia est decursus aquarum, quia ab ipsa decurrunt in queque subiecta sibi membra aque, id est spiritalia dona. Necesse est enim cum sapientia Patris, id est Filius, sit consubstantialis Patri, quod spiritalia decurrant a Filio, sicut a Patre, de quo dicitur: Omne donum perfectum, etc. uel aliter, ut de humana et diuina natura unita dicatur. Quod lignum illud, scilicet unitum est plantatum, id est sic cooperante Spiritu  sancto preparatum, ut sit secus, id est iuxta decursus aquarum, id est plenarie recipiat decursus aquarum, id est irrigationem spiritalium donorum: plenarie enim in illo homine omnis gratia Spiritus fuit de quo legitur: In quo habitat, etc.; et item: Non Deus spiritum dat ad mensuram. uel aliter, quod plantatum, id est natum et positum est secus, id est iuxta decursus aquarum, id est inter populos dilabantes per uitia, uelut inter egros medicus. Unde dicitur: Non ueni uocare iustos, et reliqua. uel aliter: Quod lignum humanitatis scilicet plantatum est, id est, conceptum est in utero uirginis, secus decursus aquarum, id est secundum adumbrationem integram sancti Spiritus, que omnia incentiua uitiorum in ea destruxit. Unde dictum est: Spiritus sanctus superueniet in te, et reliqua. Sciendum quod tribus modis in diuina pagina accipitur aqua, scilicet aut pro spiritalibus donis, iuxta quod dicitur: Fluminis impetus; et, Aqua quam ego dedero. Aut pro populis, ut in  Canticis: Aque multe, etc. Aut pro blanditiis, unde dicitur: Non me demergat tempestas, etc. Spiritualia autem dona hac ratione dicuntur aqua, quia sicut his materialibus aquis nostrum exterius, id est corpus lauatur, ita per ipsa spiritualia dona nostrum interius, id est anima, lauatur. Populi uero ideo aque dicuntur quia semper in fluxu sunt, et quantum ad instabilitatem proprie uite, que semper preterit, et quantum ad uitia, per que defluunt. Blanditie quoque hac ratione dicuntur aque, quia sicut aqua aliquid mollitur, ita sepe blanditie multorum molliunt animum et frangunt. Nota quod dicitur: Quod fructum suum dabit in tempore suo. Tempus suum illius ligni, id est Christi, ad fructificandum dicit fuisse, postquam ipse Christus clarificatus est resurrectione et ascensione. Tempus enim non suum ad fructificandum fuit illud de quo dicitur: Nondum erat Spiritus sanctus datus, quia iehsu nondum erat clarificatus. Quod non ideo dicitur quia ipse Christus ante clarificationem fructum dedisset, mortuos suscitando, infirmos  sanando, plures predicatione sua conuertendo, sed quia paruus ille fuit fructus, respectu illius quem post clarificationem in apostolis dedit, cordibus eorum Spiritu sancto desuper misso, illuminatis atque confirmatis, per quos apostolos Ecclesiam toto orbe constituit, cum sonus predicationis eorum in omnem terram et in fines orbis terre exiuit. Christus dicitur lignum uite hac similitudine, quia sicut Adam et Eua nisi peccassent gustantes de fructu materialis ligni uite in paradiso positi, immortales fierent, ita quicunque spiritaliter et digne Christum gustant, in anima immortales sunt, ipso attestante cum dicit: Quicunque digne manducauerit carnem meam, et biberit sanguinem meum, mortem non gustabit in eternum, etc.

Et folium eius non. Folium Christi uocat uerba predicationis hac similitudine, quia sicut in arbore folium precedit, et sequitur fructus, ita uerba predicationis Christi fructus subsecutus est, salus scilicet  multorum. Quod folium, id est que uerba non defluent, id est, non inefficacia erunt, quia semper alicubi fructificabunt. De his uerbis dictum est: Omnis caro fenum, et claritas eius tanquam flos feni. Exsiccatum est fenum, et cecidit flos, uerbum autem Domini manet in eternum. Et item: Celum et terra transibunt, etc. Et item: uerbum meum non reuertetur ad me uacuum, sed fructificabit quocunque mittam illud.

Et omnia. Per omnia accipit tam dicta quam facta que Christus faciet in se et in suis, que sicut in se bona erunt, ita etiam in ipsis fidelibus prosperabuntur, id est ad prosperum deducentur exitum. Possumus etiam dicere insistamus quod etiam mala secundum usum hominum, quecunque Christus faciet, id est fieri permittet a diabolo in suis, ad ipsorum prosperitatem fient. Licet enim uideatur nocuisse Petro, quod Dominum negauit, multum tamen protuit, cum ipse correctus qualiter aliorum fragilitati  deberet misereri in se ipso didicit. Sic in ceteris.

Non sic impii, non sic. Sicut que hactenus dicta sunt, pertinent ad dehortationem atque terrorem malorum. Et accipit hic impios tam falsos Christianos, quam incredulos. Quasi dicat: Pii per omnia tam dicta quam facta que in eis fient, prosperabuntur; sed impii non sic erunt, id est neque in dictis neque in factis prosperabuntur. Repetitionem ponit ad confirmationem, quod uere mali punientur, quod paucis uerum uidebatur. Unde dictum est: Iustitia iusti super eum erit, et impietas impii super eum, dicit Dominus. Non prosperabuntur impii, sed erunt tanquam puluis, id est comparabiles pulueri: quia sicut terram solubilem sine humore et grauitate, que puluis dicitur, materialis uentus a solida terra separat et proiicit; ita eos qui sunt puluis, id est carent affectione caritatis, id est dilectione Dei et proximi, in quo inobedientes sunt preceptis Dei, unde necesse est ut sint elati, proiicit uentus, id est elatio eorum a facie, id est a presentia uere terre  repromissionis, id est celestis Ierusalem, ubi soli boni erunt. De qua dictum est: Credo uidere bona Dei. Et item: Beati mites, quoniam, etc., uel a facie terre, id est a representatione, id est stabilitatis in Deo: id est, in ipsis non representabuntur, nec uidebuntur precepta Dei, que stabilitas bonorum sunt, quia ipsos stabiles contra tentationes hosticas reddunt; uel a facie terre, id est a pulchritudine et clarificatione proprie carnis. Licet enim resurgant impii, non tamen recipient carnem suam clarificatam, quia resurrectio eorum non erit eis ad gloriam, sed ad ignominiam. De hac terra dicitur: Exspecta Dominum, etc., ut hereditate capias terram. Qui enim in hac uita aduentum Domini exspectat patienter, tolerando flagella, a uia, id est a preceptis eius, non aberrauerit: ille tandem in resurrectione terram, id est carnem suam, que non potest ei auferri et perturbari, recipiet hereditatem, id est, clarificatam, ut neque eam amplius amittere, neque perturbari in  ipsis possit. Quia erunt tanquam puluis omnes impii, ideo neque uere impii, id est idololatre resurgent ut sint in iudicio, quia non uenient ad iudicium. De his enim dictum est: Impius iam iudicatus est, et, Qui sine lege peccauerunt, sine lege peribunt. Neque peccatores, id est scripte legis preuaricatores, id est falsi Christiani, non erunt in consilio iustorum, id est in neutro iudicio, iustorum scilicet, ut uel iudicent, sicut quidam iusti, id est apostoli et martyres, etc., uel ut iudicentur ad salutationem: sicut quidam ex iustis, quibus dicetur: uenite, benedicti Patris mei, et reliqua. Hoc appositum est ad depressionem falsorum Christianorum, ne ipsi audientes incredulos non uenire ad iudicium, quia legem non susceperunt, se autem scirent uenturos propter Christianitatis sacramenta: que quamuis indigne susceperint, putarent tamen quod uel ipsi iudicare debeant, aut saltem sic iudicari ut saluarentur, et accipiuntur hic impii et peccatores proprie. Consilium  ponitur pro iudicio, quia omne iudicium quod rationabiliter fit, agitur per consilium. Sciendum plures diuersitates futuras resurgentium. Alii enim ita resurgent ut ueniant ad iudicium, alii ut non ueniant ad iudicium, quia iam iudicati sunt. uenientium alii iudicabunt, alii iudicabuntur. Eorum qui iudicabuntur, alii saluabuntur, alii non: que diuersitas in predicto uersu notari potest.

Quoniam nouit Dominus. Quoniam dictum est quod mali aut non uenient ad iudicium, aut si uenient, non erunt in consilio iustorum, intellectum est, per oppositum, bonis quod illis negatur esse concessum. Subdit causam ad utrumque. Quasi dicat: Ideo boni hec habebunt, et mali carebunt, quia ille qui Dominus est absolute, et cuius remunerare est, nouit uiam iustorum, id est, approbat opera eorum; unde dicitur: Nouit Dominus qui sunt eius; et quia iter impiorum, id est opera malorum, que ipsi frequentant  deberet dicere:  Non nouit, id est reprobat: sed ut magis ipsos deterreat, ponit quod planius est, et quod necessario consequitur, peribit scilicet. Sicut enim scire Dei pertinet ad esse et ad saluationem, sic nescire, ad non esse et ad perditionem. Nescire Domini ponitur pro reprobare, iuxta illud: Amen dico uobis, nescio uos. Non enim potest dici Deus, qui omnia scit, aliquid nescire, quasi ignorans, sed nescire eius est reprobare, id est non defendere quidquid dignum est perire. Possumus quoque uiam iustorum dicere caput iustorum, id est Christum, quem Deus Pater approbat, quia omne iudicium dedit Filio; et sicut ipsum approbat, ita qui eum imitantur approbauit; unde dictum est: uolo, Pater, ut ubi ego sum, ibi, etc. Et item: Ubicunque fuerit corpus, congregabuntur et aquile illuc. Iter quoque impiorum est caput eorum, id est diabolus, quem omnes sui comitabuntur in perditionem, et in illum ignem de quo dictum est: Qui preparatus est diabolo et angelis eius. Potest quoque hic uersus ultimus  primus legi, et prior ad istum uelut causa subdi. Iuxta quod continuabitur sic: Ideo pii prosperabuntur, impii non sic, id est non prosperabuntur, quia nouit Dominus uiam illorum, et iter impiorum non nouit, quod peribit; et quare pereat, prior uersus ostendit. Quasi diceret: Ideo scilicet, quod iter impiorum peribit, erit eo quia ipsi impii, tam idololatre quam falsi Christiani, non resurgunt in hac uita, per primam, id est ponendo se in iudicio, ut damnent scilicet in se que damnanda sunt, et probent que probanda sunt. Et quia in hac prima resurrectione non resurgent, ideo ipsi peccatores, id est impii, non erunt in consilio iustorum, id est in conuentu iustorum in futura resurrectione. Due enim sunt resurrectiones, altera prima, altera secunda. Prima est in presenti, quando aliquis a morte uitiorum per penitentiam in anima resurgit; secunda erit in die iudicii, quando, boni per immutabilitatem et impassibilitatem carnis, ita in carne  resurgunt, ut nec ipsa carne aliquid amplius pati possint. Hanc autem secundam resurrectionem nullus habebit, nisi qui primam habuerit. Necesse est enim ut qui expers fuerit prime, expers sit et secunde.



IN PSALMUM II.



ARGUMENTUM.

Generalem Dauid querimoniam facit ad Deum, quod regno sibi desuper dato, et gentes et populi Isrel inuiderint, communem ad omnium correctionem dirigens. Aliter Christus de passione et potestate sua dicit. Lege apud Lucam.



EXPLANATIO.

Dauid interpretatur manu fortis siue desiderabilis, quod nulli aptius conuenire quam omnipotenti Christo, qui est ueraciter fortissimus, et summo desiderio requirendus. De cuius passione loquitur propheta, et ipse Dominus sua uerba dicturus est. uerum apud Hebreos nec iste psalmus habet titulum, sed priori adiunctus  unum psalmum facit, qui et a beatitudine incipiat, et in beatitudinem consummetur. Quatuor membris psalmus iste diuiditur. In primo loquitur propheta de Iudeis, propter passionem Christi. Secundo uerba sunt de mendacio iudicum. Tertio dicta sunt Domini Saluatoris de omnipotenti regno, et de inenarrabili generatione sua, quantum potest paruitas humana relinquere. Quarto propheta relinquitur monens populos ut ad fidem Christianam agnita Domini maiestate conueniant.



COMMENTARIUS.

Quare fremuerunt gentes. Introducitur hic per prophetiam caput Iudeos et gentes obiurgans, quod non aduertentes medicum salutis, irrationabilem fremitum et impetum in ipsum facturi in eius passione erant. Et loquitur hic de passione sua et suorum, et de regni sui obtentione hoc modo: Quod Iudei enim ualidissimam causam putauerunt,  ne ipsi amitterent locum et gentem, et ne mundus post ipsum iret, scilicet mortem eius, ualidissima causa fuit cur ipsi amitterent locum et gentem, quando destructi a Tito et uespasiano, per totum orbem in captiuitatem dispersi sunt, et quare totus mundus post ipsum iret. Nisi enim ipsi Iudei ipsum non resurrecturum putarent, non eum crucifixissent: sed ipse, quia mortuus est, resurrexit; et quia resurrexit, ascendit, et Spiritum sanctum transmisit, qui corda apostolorum ita illustrauit, ut doctrina eorum ubique diffusa, totum pene orbem ipsum faceret sequi. In quo toto hoc omne bene innuitur, quia non est sapientia, non est prudentia, non est consilium contra Dominum. uidetur autem hic psalmus esse idem cum superiori, quia ad idem, id est ad caput refertur, et quodam modo de eodem et hic et ibi agitur, sed plane ab illo diuersificatur, tum per titulum qui huic apponitur, tum per aliam intentionem que huic datur. Est  enim eius psalmi intentio, hortari fideles exemplo capitis, ut in presenti sint compatientes, ut tandem in futuro sint conregnantes: dicit enim Apostolus: Quod si compatimur, et conglorificabimur. Hec autem intentio plene a superiori differt et ab ea que fuit hortari, resurgere a triplici morte anime; et ab ea que est, ut sicut portauimus imaginem terreni hominis, portemus et imaginem celestis. Nec illud obest huic diuersitati, quod in Actibus apostolorum hic psalmus a Petro primus dicitur. Nam primus dicitur, non quantum ad priorem, qui quasi titulus est omnium aliorum, et ideo titulo caret; sed quantum ad intitulatos psalmos sequentes, quorum ipse primus taliter intitulatur, Psalmus Dauid. Psalmus iuxta quod nomen est uerborum, sic definitur: Psalmus est hymnus alicuius metri lege compositus, quod ad similitudinem organici instrumenti supernam cognoscitur nobis indicare uirtutem. Quod recte competit uerbis huius psalmi. Nam et metrice et in Hebreo composita sunt, et supernam indicant uirtutem  quia indicant nobis passionem Christi et eius resurrectionem, per que ipse regnum quod super omne regnum est, obtinuit. Sic in ceteris. Accipitur quoque psalmus pro actione, hac similitudine quia sonus instrumento musico, qui proprie psalmus dicitur, per nostram actionem fit, quando chordas digitis aut plectro percutimus, iuxta quod utrumque potest hic exponi titulus. Psalmus, id est uerba sequentia, que supernam uirtutem indicant, aut actio que in ipsis uerbis notatur taliter, scilicet agere de passione, de regni obtentione attribuitur non historiali, sed uero Dauid, id est Christo, qui uere manu fortis est, quia diabolum alligauit, et spolia eius, id est Petrum et Paulum, et ceteros tales, quos ipse in primo parente captiuauerat, ei abstulit, et in ornamenta domus sue distribuit, quando illis in Ecclesiam translatis, alii gratiam linguarum, alii gratiam sanitatum, alii tale aliquid dedit. Est quoque Christus uere uisu desiderabilis,  cuius conspectu reficiuntur angeli, et de quo dicitur: Cuius uultum desiderat uniuersa terra, et, Speciosus forma pre filiis hominum. Quod etiam de humanitate eius potest dici. Nihil enim in ipso etiam secundum carnem fuit quod uere non reficeret, et quod uere amplexandum non sit, quia et totus a peccatis immunis fuit, et omni uirtute abundauit, quod de nullo alio potest dici. Continuatur autem hic psalmus superiori, si in uoce capitis ille legatur transmutatione de tertia persona in primam facta, ut sepe fit, sic: Ego per quem prosperabuntur, et in dictis et in factis omnes imitatores mei, adsum, uocando, iustificando, magnificando, et omnia bona faciendo. Quare ergo gentes contra me frement? Si uero in uoce prophete superior psalmus legatur, sic continuabitur: Ego de quo propheta meus tot et tanta predixit, scilicet quod nec cogitatione abirem, sed in lege eius totus essem, etc., adsum omnia bona omnibus conferre paratus. Quare ergo gentes, id est  gentiles, in passione contra me frement, et populi, id est, Iudei quare contra me inania meditabuntur. Quasi dicat, Ob uilem, imo ob nullam causam hoc fecerunt. Gentes, milites Pilati dicit, qui et Romani et gentiles erant, et qui Dominum lingua, Iudei manibus crucifixerunt. Qui nichil aliud cause in ipsum habuerunt, nisi quod Iudei Christum accusantes, quia se regem diceret, dixerunt: Omnis qui se regem facit, contradicit Cesari. Que causa nulla fuit. Nam audierant et Iudei et gentes tale quid ab eo, per quod intelligere possent, quem regem Christus se diceret, cum dixisset: Reddite que sunt Cesaris, Cesari: et que sunt Dei, Deo. Populos, id est Iudeos dupliciter meditari inania dicit, uel quia non aduertunt quam salutifer sit eius aduentus, sed exspectant Messiam adhuc uenturum, quod inane fuit, quia iam uenit. Quod quidam in Euangelio manifeste comprobat, qui ipsum uidens, dixit: uere aut duo sunt, aut hic est. Et quia putauerunt quod non amitterent locum et gentem, si ipsum interficerent,  neque mundus post ipsum iret. Quod inane fuit, ut supra dictum est. uel quod putauerunt se non crucifigere Iesum cum dixerunt: Nobis non licet quemquam interficere, quod inane fuit: lingue enim eorum gladius acutus.

Astiterunt reges terre. Non solum minores in me et meos fremebunt  sed etiam superiores: quia reges terre, id est, inhiantes terrenis et celestia non attendentes, astabunt, id est, ad se stabunt, et consentientes erunt in persecutione mea, id est meo rum, et principes, id est tyranni regibus inferiores, cunueniunt in hoc unum ut sint aduersus Dominum, id est Deum Patrem: et hoc ideo quia erunt aduersum me Christum eius, me et meos persequentes. Unde dictum est: Qui non honorificat Filium, non honorificat Patrem. Ipse dico omnes et inferiores et superiores dicentes contra me et meos:

Dirumpamus uincula. Id est instituta eorum, ne nos alliget Christiana religio, et proiiciamus a nobis  iugum, id est dominium ipsius prelationis Christi et suorum. Quasi enim quoddam iugum et dominium prelati Ecclesie in subditos, quos instruunt, habere uidentur. De quo iugo dictum est: Iugum enim meum suaue est, et reliqua. Quantum ad passionem Christi, accipe superius reges gentium, Herodem primum, qui inter pueros uoluit interficere Iesum; et Herodem secundum nepotem eius, qui etiam interfectioni consensit. De quo in passione Christi legitur: Et facti sunt amici Herodes et Pilatus in die illa. Principes uero item, quantum ad Christum, prelatos Iudeorum accipe, Pilatum scilicet, Annam, Caipham. Carebant enim tunc Iudei rege, iuxta illud: Non auferetur sceptrum de Iuda, et reliqua. Quantum uero ad membra Christi, reges Neronem et sibi consimiles: principes uero quoslibet tyrannos, inferiores regibus, persecutores sanctorum accipe. Potest et aliter, Dirumpamus uincula eorum legi, ut sit exhortatio Christi ad membra sua  contra persecutores. Quasi dicat: Ipsi et superiores et inferiores conuenient contra nos deceptionibus et persecutionibus suis, ad se trahere: nos autem dirumpamus uincula, id est blanditias, eorum, quibus uoluerunt nos flectere contemnamus et iugum ipsorum, id est minas et tribulationes, quas nobis inferent, proiiciamus, id est negligamus.

Qui habitat in celis. Iuxta proxime dictam sententiam sic continuabis: ideo proiiciamus iugum ipsorum, non acquiescentes ut a fide nos detrahant, quia Dominus irridebit eos, id est, quandoque ad eamdem fidem perducet eos. Iuxta primam uero sententiam sic continuatur: Stabunt quidem reges et principes contra nos, sed nichil proficient, quia ille qui est habitator celorum, id est iustarum animarum, Dominus scilicet Pater, irridebit, id est irrisibiles, quantum ad priorem statum faciet eos, cum etiam in passione quosdam ex illis assumet: ut latronem, et illum qui dixit, uere Filius Dei erat iste: et centurionem,  de quo legitur in passione, et alios plures, faciendo ut qui prius uidebantur preesse, postea gaudeant subesse; et qui fuerant inimici, fiant amici: quod, quantum ad illorum primam stultitiam, erit quasi irrisio. Et quos hic irridebit, assumendo subsannabit, id est, dignos subsannatione, id est contemptui, faciet in futuro. uel potest esse repetitio in presenti ad exaggerandam ignorantiam, iuxta quod proprie poterunt accipi subsannatio et irrisio. Est enim irrisio proprie in dictis ignominia: subsannatio uero contemptus ille, qui narium corrugatione fit, notatur. Erit ergo quasi dicatur: Tale quid eos facere faciet, quod et irrisibile erit in dictis et gestu corporis. Celi congrue dicuntur iustorum anime. Dicit enim Salomon, quod anima iusti est sedes sapientie. Constat quoque quod sapientia Deus est. Cum igitur Dei sedes celum est, iuxta quod ipse dicit, Celum mihi est sedes, terra autem scabellum pedum meorum, ualde congruum est quod si anima Dei sedes est, ut Salomon comprobat,  anima quoque dicatur templum

Tunc loquetur. uere subsannabit eos in futuro, quia loquetur ad eos in ira sua, id est, irreflexibili et irreuocabili, tunc quando manifesta erit eius ira, que nunc est occulta, scilicet cum exprobrabit eis dicens: Esuriui, et non dedistis manducare, et reliqua. Et conturbabit eos, id est, et conturbatos et confusos reddet eos in furore suo, cum dicet in seuerissima sententia: Ite, maledicti, in ignem eternum. Sciendum quod ira non est accipienda motus aliquis in Deo, sicut in homine. In homine enim proprie ira est motus anime diligentis legem, contra animam non diligentem legem. Reliqui enim motus irrationabiles furor, non ira, dicendi sunt. Hac autem ira sepe apud homines plura bene iudicantur. Unde ad hanc similitudinem dicitur ira in Deo uis illa, qua iustissime uindicat subiectam creaturam, non cum motu, sed cum tranquillitate. Dicit enim Salomon de Deo: Domine Deus Sabaoth, tu iudicas omnia cum  tranquillitate, et iustissime disponis. Dicitur tamen hec uis cum tranquillitate ira in Deo, quantum ad illos qui patiuntur, quia ipsis Deus motus esse uidetur. Est autem Dei ira duplex: una presens et occulta, altera manifesta et futura. Occulta et presens est, quando praua mens hominis in hac uita datur inter interiores tenebras, id est, deprimitur cecitate. De qua dictum est. Ceterum nescit se puniri impius, nisi cum luit nolens, quod perpetrauit uolens. Manifesta autem in futuro erit, quando mali in tenebras exteriores, id est, in gehennam ignis manifeste et irrecuperabiliter dabuntur, quod utrumque in libro notatur. Per tunc enim manifesta ira dicitur, per sua irreflexibilis. Quidquid enim apud Deum semel damnatur, eternaliter damnatur. Unde merito in presenti locus tantum misericordie esse dicitur. Nullus enim in futuro misericordiam assequetur, nisi qui promeruerit hic eam.

Ego autem constitutus Hic aperte de regni obtentione  loqui incipit. Quasi dicat: Gentes et populi et principes contra Patrem stabunt, et contra me uolentes me deprimere et destruere, et per me Patrem. Ego autem exaltabor, quia ita certus sum quod constituar rex ab eo, id est, a Domino, quasi iam constitutus sim rex. Et hoc super sanctum montem eius, qui est Sion, id est, super Ecclesiam, ad hoc ut predicem ipsi Sion preceptum et uoluntatem eius, id est, Patris. Sion mons quidam altus est, olim positus intra Ierusalem, unde a longe solebant aspicere et preuidere hostes, uel quoslibet aduenientes, et interpretatur specula. Unde tum propter significationem, tum propter interpretationem recte hoc nomen Sion conuenit Ecclesie, id est, fidelibus, quia et alti sunt eminentia uirtutum, et firmi fundamento, id est, stabilitate fidei, sicut mons et a tus et firmus est; et inspicere debent que a longe sunt, id est, futura, non presentia; anteriora, non posteriora, sicut a Sion longe posita inspiciebantur. De  his enim dicit Apostolus: Nos enim reuelata specie speculamur gratiam Dei.

Dominus dixit ad me: Filius. Quasi dicat: Quorsum hoc dico, quod rex constitutus sim. Ideo scilicet hoc dico, quia Dominus Pater precepit mihi ut incarnarer, et ipse mihi gentes traderet, ut excolerem eas tanquam hereditatem. Quod sic in libro habetur: Dominus Pater dixit mihi uerbo suo, quod in quantum ei equalis eram, nichil ab eo postulare poteram.

Postula a me. Id est, fac te talem, qui possis postulare, id est humanam naturam assume. Ego dabo tibi gentes hereditatem, id est, ut eas excolas tua doctrina, et ipse te bonis moribus pascant. Sicut enim aliquis hereditatem excolit, et ipsa eum pascit, ita gentes dicuntur hereditas Christi, quas ipse excolit predicatione, et cuius bonis ipse pascitur, id est, delectatur. Unde alibi dicit: Meus cibus est ut faciam uoluntatem Patris mei. Et non paucas  gentes tibi dabo, sed etiam terminos terre, id est gentes, que site sunt in extremis terminis terre, dabo tibi in possessionem. Possessionem et hereditatem dico tuam, id est, ad te pertinentem, quia tu es Filius meus, non adoptiuus, sed proprius, quia ego genui te, non temporaliter, sed hodie, id est, in eternitate. Licet per nullas uocum quas habemus proprie loqui de Deo possimus, tamen que presens tempus significant, ut hodie, proprius ad loquendum de diuina essentia, cui omnia presentia sunt, accedunt. Propter quod hodie ad notandum eius eternitatem, que tota simul presens est, positum est. Terminos terre aliter accipere possumus, scilicet solos perfectos, qui uera possessio Dei dicuntur, quia adeo se a terrenis elongauerunt, quod nichil in eis retinuerunt, nisi quantum ad supplendam necessitatem uix sufficit.

Reges eos in uirga ferrea. Ideo dabo tibi gentes in hereditatem tuam, quia tu eris dignus heres, quia scilicet tu reges eos in uirga, id est in iustitia, que  propter rectitudinem significatur a uirga ferrea, id est, irreflexibili. Quidquid enim apud Deum semel iustum uel iniustum est, semper est iustum uel iniustum. Et ideo iustitia eius irreflexibilis est, non commutabilis ut iustitia hominum. Et confringes eos existentes tanquam uas figuli, id est, conteres in eis carnales concupiscentias, et lutulenta negotia ueteris hominis, et quidquid a uetere limo inoletum est atque contractum. Deus quasi noster figulus est, quia nos fecit, et nos sumus sicut figuli, quia sicut figulus postquam aliquid in uase preter libitum suum fit, ut in melius mutet confringit, ita Deus correctione et admonitione sua, quod preter eius creationem ex uitiis nobis adhesit, confringit, et in melius restituit.

Et nunc reges intelligite. Hic exhortatio capitis incipit ad fideles, ut compatientes sint, et ex nimia familiaritate et benigna affectione ad eos conuertitur. Quasi dicat: Deus pater subiiciet uos mihi, et in hereditatem dabit, et uos per hanc subiectionem,  et per hoc seruitium nunc facti reges, uos ipsos scilicet et alios regentes. Unde alibi dicitur quia Deo seruire, regnare est. Intelligite, id est intelligenter agite, scilicet, quid uos qui serui estis, Domino debeatis considerate. Quis enim dignior intellectus, quam scire quid creatura Creatori, quid seruus Domino, quid homo debeat Deo? Nullus scit. Et uos qui iudicatis terram, id est, qui potestatem habetis iudicare terrenitatem, id est, damnare in uobis, et in aliis que damnanda sunt. Erudimini, id est, eruditionem, id est, flagella Dei assumite. De quibus dictum est: Flagellat pater filium quem diligit.

Seruite Domino. Exponit quid per intelligere accipiat. Et ideo posuit Seruite, ne superbirent, quia reges eos dixit. Quasi dicat: Licet uos reges uocauerum, tamen seruite Domino ut serui, quod intelligitur agere est, et hoc non in elatione, sed in timore; et hoc non in timore seruili, sed exsultate, id est, hoc exsultanter agite. Et ne hanc exsultationem uerterent ad  effusionem temeritatis, et non ad custodiam sanctitatis, subdit Cum tremore, et pertinet timor ad animum, tremor ad corpus.

Apprehendite disciplinam eius. Rursus exponit quid sit erudiri. Quasi dicat: Si uultis scire quid sit erudiri, apprehendite, id est, desiderate capere etiam fugientem disciplinam, id est, flagella Patris uestri, quibus disciplinati et probati efficiemini. Quam debeatis apprehendere, non solum ut futuras penas effugiatis, que ualde timende sunt, sed etiam amore iustitie. Quod sic dicit Ne quando, id est, ut aliquando Dominus Pater non irascatur uobis, id est, per uim illam qua iustissime uindicat in subiectam creaturam, det uos in interiores tenebras, id est, in cecitatem mentis. Et sic pereatis de uia iusta, id est, per mentis cecitatem recedatis a iustitia. Quod quam graue sit, nouit ille, qui persensit quanta dulcedo sit in iustitia.

Cum exarserit. Illud apponit, ne parum uideretur  perire a iustitia. Quasi dicat: ualde graue est perire uel deficere a iustitia Domini, quia cum ira eius, id est, cum uis illa qua iustissime uindicat, que nunc occulte ardet in illis, quos in presenti dat in interiores tenebras, id est, in cecitatem mentis; cum illa, inquam, exarserit, id est, manifeste arserit, dando illos in tenebras exteriores, id est, in gehennam: deberet dicere eternaliter damnati sunt, uel si quid peius posset; sed ut aggrauet illud, contrarium ponit, scilicet, quia beati erunt omnes qui confidunt in eo, id est, in Domino. Unde consequitur quod infelices sunt qui non confidunt in eo. Confidere in Domino dicuntur, qui talia iam fecerunt, aut adhuc facient propter que equum sit eos remunerari a Domino.



IN PSALMUM III.

Psalmus Dauid, cum fugeret a facie Absalom filii sui.



ARGUMENTUM.

 Potest Ezechie conuenire, qui circumdatus Assyrio exercitu Dominum inuocauerit. Aliter: uox Christi ad Patrem de Iudeis.



EXPLANATIO.

Dauid Christum accipe, Absalom Iudam Iscarioten, a cuius facie Christus fugit, uel corporaliter in montem Oliueti recedendo, uel spiritaliter sue cognitionis et dilectionis lumen abscondendo. Et bene propter sacramenti concordiam uterque persecutor uno suspendii tormento periit. Notandum autem, hunc psalmum post quinquagesimum, et multos alios qui ad Sauli insidias pertinent, fuisse cantatum; sed certe mysterii gratia prepositum, quia et is qui de triduana resurrectione memorat, tertius poni, et ille qui quinquagesimus debuit, qui remissionis et penitentie fructus ostendit. Totus hic psalmus ad personam Christi aptatur. Primo modo ad Patrem loquitur, persecutoribus exprobrans qui irreligiosa contra ipsum uerba loquebantur; secundo loco fidelis populus ne mortem formidet, instruitur,  quando eum exemplo auctoris sui spe resurrectionis certissime consolatur.



COMMENTARIUS.

Domine, quid multiplicati sunt. Iste psalmus sic intitulatur: Psalmus Dauid cum fugeret a facie Absalom filii sui. Legitur in historia, in libro Regum, quod post perpetratum adulterium et homicidium Urie a Dauid, cum ipse Dauid nondum regnaret super totum Isrelem, sed in Iudea tantum, Absalom filius eius, quia Amonem fratrem suum, causa Thamar sororis sue, quam ille commaculauerat, interfecit, gratiam patris, Dauid scilicet, amisit. Postea uero per Ioab restitutus in gratiam patris, currus et equites sibi comparauit undique, atque paulatim cepit affectare regnum patris, quousque tandem aperte regem se fecit clamari, atque patrem de regno fugauit. Quo facto uiri Iuda, qui cum patre erant, tandem collecti sunt, ut contra Isrelem, quem ille coadunauerat,  pugnarent. Et cum egrederentur ad pugnam, pater stans in porta ciuitatis, diligenter singulos rogauit, ut Absalom puerum quem diligebat seruarent sibi. Postquam uero exercitus congressi sunt, post paulo fugit exercitus Absalom. Cumque ipse etiam fugeret, Absalom transiliens super quamdam frondosam quercum, quia crinitus erat, inter densos ramos capillis hesit, atque mula quam equitauit, fugiente pependit. Quod uidens quidam miles patris, Ioab principi militie nuntiauit, atque Ioab iubente rediens necis uulnere illum perforauit. Quod audiens Dauid incredibili fletu, ut historia refert, mortem eius deplorauit. Ex historia hac sumptus est iste psalmus in persecutione eadem a Dauid compositus, non quod historice agat de historialis Dauid persecutione, sed quod mystice agat de spirituali Dauid a Iuda filio suo illata persecutione. Est enim per illum historialem Dauid spiritualis Dauid, id est, Christus, intelligendus. Per Absalom filium eius Iudas spiritualis  filius istius. Qui recte potest dici filius, iuxta illud: Non possunt filii sponsi lugere, quandiu cum ipsis est sponsus. Quod de apostolis dictum est. Per hoc uero quod ille historialis Dauid fugatus a filio suo fugit a facie illius, fuga huius spiritalis Dauid accipienda est, qui a facie filii sui persequentis Iude fugit, et historialiter et mystice. Historialiter, cum in nocte, qua traditus est Iuda ad Iudeos abeunte, ipse cum discipulis in montem recessit, ubi solus orauit. Mystice uero ab ipso fugit, cum uirtus et sapientia Dei mentem eius deseruit. Fugit cum mentem illius illustrare destitit, et cum post buccellam panis in cena receptam indigne, Satanas mentem eius peruasit. Per suspensionem quoque Absalom, suspensio Iude intelligenda est. Quem celo et terre perosum, nec celum nec terra retinuit, sed inter utrumque proprio suspendio dignum factis exitium pertulit. Per hoc uero quod historialis Dauid persecutionem filio, illo defuncto euasit, intelligitur quod Christus, perdito Iuda traditore suo,  omnem tribulationem et angustiam euasit, cum post passionem suam clarificatus est, resurrectione, ascensione, ad Patris dexteram consessione. Interpretatur autem Absalom, pax patris, quod ualde mirum, et secundum historiam et secundum mysterium potest uideri, cum et historialis Absalom suum patrem tanto studio persecutus sit, et cum mysticus Absalom, id est, Iudas spiritualem patrem tanta seuitia exacerbauerit. Sed alicui diligentius perscrutanti, non uidebitur mirum. Pax patris enim non refertur ad filios, sed ad patres. Et bene cum historialem patrem Dauid tantam habuisse pacem in filium Absalom, licet persequentem legatur, quod exercitum egredientem ad prelium quasi uiritim de cura eius rogauit, et mortem eius tanta affectione defleuit, ut diceret: Absalom fili mi, et reliqua; inuenietur quoque spiritalis Dauid immensam in Iudam habuisse pacem traditorem, cum et eius nefanda consilia cognoscens, eius presentiam pertulit, nec a sacratissima  cena, in qua figuram sacrosancti corporis sanguinisque sui discipulis tradidit, ipsumque exclusit, atque pacis osculum illi tradenti se non negauit, cum tamen celeritate cogitationis interno bello nequam ille uastaretur. Supradictus sic exponitur titulus: Psalmus, id est, sequentia uerba que psalmus dicuntur, quia supernam nobis ad similitudinem musici instrumenti indicant uirtutem, illa, inquam, uerba cum intellectu suo et propria significatione, attribuuntur Dauid, non historiali, sed uero; uerba dico, facta et significata talem intellectum apud nos habitura, qualem et tunc, quantum ad Spiritum sanctum, cui omnia presentia sunt, habuerunt, scilicet, de persecutione quam Christus a Iuda filio suo erat tassurus; significata, inquam, tunc, cum historialis Dauid fugeret a facie filii sui persequentis eum historialiter. Sciendum quod hic psalmus superiori debet pontinuari, tum quia capitis uox est, sic ut superior, cum quia loquitur de eadem re. Agit enim de Christi  persecutione et eius clarificatione, quod idem ualet quod et passio Christi, et regni obtentio, unde ille locutus est; tum etiam quia eamdem intentionem quam ille in maiori parte habet. Sicut enim superius psalmi intentio fuit hortari nos ad compassionem, ut perueniremus etiam ad conglorificationem, ita et huius est eadem. Sed in hoc tamen differt, quia ibi simpliciter hortatus est ad quamcunque compassionem, hic autem in tantum aggrauat, quia hortatur nos ut non deficiamus in passione, quantacunque persecutio immineat, etiamsi multa millia persecutorum nos circumueniant. Et hoc ad exemplum capitis nostri, in quem tam uehemens et tanta facta est persecutio, ut non deesset de numero discipulorum quidam uel etiam multi additi numero persecutorum. Potest enim coniectari quod non solum Iudas traditor de discipulis Christi in eius persecutione de se defecerit, sed quod etiam adhuc quidam alii ex illis prius Dominum sequentibus et in eum credentibus in eadem forte persecutione consenserint. De quibus  legitur: Et scandalizati ferme abierunt retrorsum illi septuaginta duo. Continuatur autem sic: Ego de quo tot et tanta predicta sunt, adsum, omnia bona omnibus conferre paratus, omnibusque mederi uolens. Unde benigne ab omnibus suscipi, et a nullo deberem persequi. Persecutores autem tam ex Iudeis quam ex gentibus, tam maiores quam minores, tam mei quam alieni tanto studio coaceruati fremebunt contra me, ut non desit in numero discipulorum qui adderetur numero persecutorum. Sed, o Domine Pater, propter quod in tantum multiplicabuntur tribulantes me? Quasi dicat: Ad magnam gloriam meam, et ad immensam confusionem ipsorum patiens hoc fieri. Hec omnia, quantum ad prophetam, intelligenda sunt de futuro, sicut et superiora. uere multi erunt tribulantes me. Nam multi insurgunt, non pro me defendendo, quod debent, sed aduersum me, id est, contra me, et pro se, id est, pro loco et gente.

 Multi dicunt anime mee. uere multi erunt contra me, quia multi ad damnationem anime mee, id est, uite mee, scilicet, ut interficiant me, dicent, inquam, de me loquentes: Non est salus in Deo eius. Quasi dicat: Hunc Christum non saluabit Deus ille, in quem ipse confidit, ut resuscitet illum. Dixerat Christus ante passionem in pluribus sermonibus Deum Patrem a mortuis eum suscitaturum. Et cum de se loquens dixit: Tradetur gentibus ad illudendum. Et item: Soluite templum hoc, et reliqua, et multa talia. Quod Iudei non credentes, et ideo in morte penitus damnare eum putantes, quod uere facerent, si non resurgeret, ipsum crucifixerunt. Si enim resurrecturum sperarent, nunquam ad resurrectionis gloriam crucifigendo perducerent.

Tu autem, Domine. Ipsi dicent quia tu non saluabis me suscitando, sed tu manifestum habes, Domine Pater, mentiri eos, quia sicut suscepisti me hominem sine dolore natum, sine carnali deiectatione conceptum,  a uirginis utero per uerbum tuum mihi adiunctum, ita suscipies me de sepulcro resuscitando me. Et ita certus sum quod uere suscipies me, quasi iam susceptor meus sis; quod ideo confido, quia cum ego mihi ignominia, nichil ex me nisi opprobrium uitii habens, tu es gloria me faciendo immunem a peccatis. Et eris exaltans caput meum, id est, mentem, siue spiritum meum in passione, ut nequaquam ipsam abhorreat, sed hilariter atque cupide eam suscipiat. Unde dictum est: Spiritus quidem promptus est, caro autem infirma. Caput accipitur pro mente pluribus in locis sacre Scripture, ut ubi dicitur: Oleum peccatoris non impinguet caput meum; et item: Hoc faciens congeres carbones super caput eius. Potest quod in Apostolo legitur huc applicari, scilicet, quod caput mulieris est uir, uiri uero caput Christus. Per mulierem enim intelligitur uitalitas, uel sensualitas designatur; per uirum dignior pars mentis: ratio, scilicet, que caput est uitalitatis, quia ipsam  sicut caput cetera membra regit, quando ipsa ratio ita regitur a capite suo, id est, Christo, ut non deuiet in aliquo. Potest gloria mea, et exaltans caput meum, aliter legi, ut dicatur: Ita suscipies me de sepulcro, ut sis gloria mea, id est, glorifices me per immortalitatem, et per impassibilitatem, et post glorificationem sis exaltans caput meum, id est, exaltes me, qui caput meorum sum per consessionem ad dexteram tuam.

Potest etiam susceptor meus sic exponi: Tu es susceptor meus, id est, defensor meus, id est, suscepisti causam meam ad agendum contra inimicos meos: tu, dico, gloria mea, id est, in quo solo mihi gloriandum est, et non in me. Unde dictum est: Qui gloriatur in Domino, glorietur. Et item: Non glorietur sapiens in sapientia sua, neque fortis in fortitudine, neque diues in diuitiis; sed glorietur tantum scire me, et nosse me, dicit Dominus. In hac sententia exaltans caput non mutatur.

 uoce mea ad Dominum clamaui. Merito suscipies me glorificando et exaltando, quia ego, in quantum potero, me idoneum ut suscipiar reddam. Quia ego clamabo non ad aurum, non ad argentum, sed ad te, Domine, ut a te suscipiar, et te premium habeam. Clamabo, inquam, et hac uoce, id est non uoce exteriori, que strepitu uerberati eris fit, sed uoce cordis. Que licet hominibus silet, Deo tamen clamor est, et qua non minus aliquid orando impetratur, licet nulla uox e corpore reddatur, si nulle terrene cogitationes ab affectu orationis intercedant, sed tota mentis affectio ad eum intendat. Dicitur autem hec talis uox, id est, huiusmodi mentis applicatio, propter uim ipsius affectionis clamor ad Dominum, quod nequaquam frustratur, sed semper exauditur. Hac uoce clamat, qui corde clauso ab omni affectione terrena, tota mentis affectione non ad aliquid terrenum, sed ad Deum aspirat, ut ipsum premium recipiat. Ille uero non hac uoce clamat,  qui magis terrena quam Deum desiderat, et ideo Deum non pro se ut ipsum premium habeat, sed pro ipsis terrenis postulat. Qui infelicior est cum exauditur, quam si non exaudiretur. Quanto magis enim que desiderat nociua commoda recipit hic, tanto grauioribus in futuro urgebitur incommodis. Unde de uoce predicta recte dicitur: Tu cum oraueris, intra in cubiculum tuum, et clauso ostio, ora Patrem tuum in abscondito, et Pater tuus, qui uidet in abscondito, reddet tibi. Quid enim orando cubiculum intrare, et ostium claudere aliud est quam se in mentem recipere, et ostium, id est, sensus, a terrenorum respectu remouere, et soli diuine contemplationi tota intentione uacare.

Et exaudiuit me. Quia ego taliter clamabo, ideo ipse Dominus Pater exaudiet me, resuscitando me. Exaudiet dico de monte sancto suo, id est, de memetipso, qui sum sanctus mons eius. Hoc dictum est de Christo, secundum quod duplex natura in eo est. In  eo enim est et cui conueniat postulare, humana scilicet natura, et cui conueniat exaudire, diuina scilicet natura. Hominis enim est postulare, Dei autem exaudire. Dicitur autem ipse Christus mons, propter eminentiam uirtutum. Iuxta quod per prophetam dictum est de illo: Et erit in nouissimis diebus preparatus mons Domini in uertice montium. uel aliter: Exaudiuit me in resurrectione de suo sancto monte, uel aliter: Exaudiuit me de monte sancto suo, id est, propter iustitiam suam, siue meam, que mons propter eminentiam dicitur, iuxta illud: Iustitia tua sicut montes Dei. Iustum enim fuit, et quantum ad Patrem qui uere iustus est, et quantum ad Filium eius Christum, qui sine causa morti traditus est, ut Filium ipsum innocenter damnatum resuscitaret. uel exaudiuit me in resuscitatione de suo sancto monte, id est, propter humilitatem assumpte carnis, quia ego eius precepto ac uoluntati eius obediens assumpsi de Iudeis, qui propter legis eminentiam et sacramenta  multa que eis singulariter concessa sunt, mons Dei olim dicti sunt, ad differentiam.

Ego dormiui, et soporatus sum, et exsurrexi, quia Dominus suscepit me. Ostendit qua exauditione Deus Pater ipsum exaudiuerit, hac, scilicet, quia potestatem dedit mihi ponendi animam meam, et iterum sumendi eam. Quasi dicat: Ego dormiui. Insiste uim pronominis. Non Iudei scilicet persequentes ad passionem cegerunt me, sed ego propria sponte mea dormiui, id est, passionem subiui. Dormire enim proprie quies illa est que antecedit somnum, sicut exspergefieri proprie est post somnum, quando nec uigil penitus, nec sopitus aliquis est; et ideo ponit dormitionem pro passione, que mortem antecessit; somnum uero pro ipsa morte, cum dicit: Dormiui, id est, propria uoluntate passionem pertuli, et soporatus sum, id est, soporem mortis post passionem adii. Et tamen post triduum a morte exsurrexi, ideo, quia Dominus Pater uel diuina natura ab inferis destructis rediens ad resumendum propriam carnem  suscepit me, de sepulcro, scilicet, resuscitando me. uel quia Dominus Pater suscepit ad agendum causam meam, ut supra dictum est.

Non timebo millia populi circumdantis me. Quia Dominus Pater uel me suscipiet de sepulcro, uel causam ad agendum meam, ideo non timebo ego millia tumultuantis populi circumdantis me in passione mea, non ad imitandum, sed ad insultandum. Legitur enim quod crucifixo Domino multa millia hominum, qui pro festiuitate paschali conuenerant Ierosolymam, exierunt ad eum tantum causa spectaculi, aut etiam insultationis causa, uel derisionis, pauci uero causa commiserationis, boni, scilicet, qui numero pauci et occulti erant. Unde dictum est: Circumspexi, et non erat qui me adiuuaret. Et item: Torcular calcaui solus, et de gentibus non est uir mecum.

Exsurge, Domine, saluum me fac, Deus meus. Quoniam tu percussisti omnes aduersantes mihi sine causa: dentes peccatorum contriuisti. Hoc orat caput pro  membris, id est, pro fidelibus, ut tanto magis exhortetur eos, ut hic compatiantur, et tandem conglorificentur. Quasi dicat: Tu, Domine Pater, qui facis me non timere innumerabiles persecutores meos, exsurge etiam in meis, id est, exsurgere fac meos, quia tunc salui erunt. Unde dictum est: Quicunque perseuerauerit usque in finem, saluus erit. Et debes exsurgere in meis, quia tu qui omnium Deus es potestate, meus Deus es, id est, meorum es uoluntate; ipsi non Iouem, non Apollinem, sed te solum Deum suum esse uolunt. Exsurge dicitur Domino non dormienti, uel recumbenti, sed quia nos torpentes carnis fragilitate exsurgere facit animi corroboratione. Est enim mos diuine Scripture Deo que in nobis facit attribuere. Unde dicit Apostolus: An uultis experimentum eius qui in me loquitur Christus? Loquitur ponit, pro, loqui facit; et alibi dicitur: Spiritus postulat pro nobis, id est, postulantes nos facit.

 Domini est salus, et super populum tuum benedictio tua. Ideo debes eos qui te Deum suum faciunt saluare, o Pater, quia ipsi sunt serui tui, et tu es Dominus eorum, et ad dominum pertinet ut seruum qui se saluare non potest saluet. Unde dictum est: Non sibi, sed domino grauis est, que seruit egestas. Et quia tuum saluare est illos, inde benedictio non quelibet, sed tua, id est, ad te pertinens, scilicet, incrementum uirtutum, quod a te tantum suscipitur, sit super populum tuum, id est, super illos qui se faciunt non suum populum, sed tuum, querentes, scilicet, non que sua sunt. Benedictio Dei accipitur proprie pro augmento uirtutum, iuxta illud: Benedicat nos Dominus Deus noster, etc. Sicut e contra maledictio eius accipitur pro diminutione uirtutum.

Quoniam tu percussisti omnes aduersantes mihi. Probatio premissa a contrario, quod uere Deus benedicet populo suo, quia maledicet e contra populo non suo. Quod sic dicit: Tu, Domine Pater, non  solum pceruties omnes aduersantes mihi tam in me quam in meis, dando eos cum principe suo diabolo in gehennam in die iudicii; sed etiam iam percussisti eos percussione interiori, scilicet, dando eis cecitatem mentis. Et merito, quia sine causa aduersantur et mihi et meis; et quia sine causa aduersantur mihi, ideo contriuisti, id est, debilitasti et inefficaces fecisti dentes eorum, quia peccatores erant; sicut e contrario exacuisti dentes bonorum, uel non tantum ipsorum, sed omnium etiam peccatorum. Que sententia locum habebit, si specialiter aduersantes Christo persequentes eum in passione accipiamus. Dentes alii bonorum, alii malorum. Dentes malorum sunt dissuasoria uerba, Christo et fidelibus detrahentia. Quibus sepe quosdam minus cautos de corpore Christi, id est, de Ecclesia, uelut dentibus ueris aliquid minuitur, precidunt, et cum membra sua in corpore diaboli eos faciunt. Dentes quoque malorum dicuntur prelati iniquitatis, qui et  minis suis et auctoritate sui exempli sepe quosdam Christo detrahunt, et diabolo coniungunt. De his malis dentibus meminit Apostolus dicens: uidete ne inuicem mordeatis, ne ab inuicem consumamini. Dentes uero bonorum, sunt et persuasoria uerba et dulcia doctrine bonorum, quibus tanquam partes de corpore diabolo auferunt, cum infideles quoslibet conuertunt. Et etiam sancti Ecclesie prelati, qui quod uerbo docent opere complentes, tum doctrina, tum exemplo bone uite, plures diabolo subtrahunt, et Christo coniungunt. De quibus in Canticis dictum est in uoce Christi ad Ecclesiam: Dentes tui sicut greges detonsarum ascendentium de lauacro, que omnes gemellos pariunt, et non est sterilis in eis. Quod sic exponitur: Perfecti in Ecclesia qui dentes dicuntur, qui et sana doctrina sua et bone uite exemplo corpus diaboli conterunt. Ipsi auferentes plures, quos in uiscera Ecclesie transfundunt, sunt similes gregibus detonsarum ouium, quia sicut oues detonse onus uelleris deponunt, ita ipsi sarcinam terrenarum  curarum abiecerunt. Et sunt ascendentes de lauacro, quia a peccatorum sordibus in baptismo mundati sunt. Et omnes pariunt gemellos fetus, quia duo precepta quibus omnis lex et prophete continentur fructum suum exsequentes ea ope faciunt, ita quod inter eos nullus est sterilis, id est, uacans a fructu bonorum operum. Potest quoque hic psalmus in persona capitis lectus legi totus in uoce Ecclesie. Que Ecclesia inter seuientes procellas tribulationum loquatur ad Dominum Deum suum, ostendendo quod non debeat deficere in tribulationibus, cum et ad glorificationem suam augendam sibi date sint, et ipsum habeat consolatorem et adiutorem suum, qui ipsam ab omni angustia sua liberabit, intendens membra sua hortari per hoc, ut constantem in tribulationibus patientiam habeant. Quasi dicat: Domine, propter quid ubique terrarum multiplicati sunt qui tribulant me? Nonne ad magnum perfectionis mee cumulum hoc tua permissione factum est?  uere est. Quapropter non deberent me deterrere.

Multi insurgunt. uere multiplices sunt tribulantes, quia multi insurgunt aduersum me, uolentes Christianum nomen delere, et dicunt illi multi ad damnationem anime mee, id est, ut me a fide deuocent. Quod si perficerent, uere damnaretur anima mea, dicunt, inquam, de me inter se unus alteri: Persequamur hanc Ecclesiam, quia non est salus ipsi posita in Deo eius, id est, Deus ille quem se adiutorem habere confidit, non saluabit eam defendendo ipsam. Nequaquam enim persecutores populantem Ecclesiam destruere niterentur, si Deum de prouectu eius atque salute curare putarent.

Tu autem, Domine. Dicunt quidem persecutores mei, o Domine, quod tu non saluabis me; sed mentiuntur, quia tu es susceptor meus, id est, uerbo tuo incarnato suscepisti naturam meam, ut me saluares, uel suscepisti causam meam agendam, tu, dico, gloria mea, id est, in quo solo, non in me, qui sum  mihi ignominia, est mihi gloriandum; uel futurus gloria mea, quia glorificabis me confessione; quod inde scio, quia iam exaltasti illum qui est caput meum, id est, Christum, confessione, qui me trahet ad eamdem gloriam ubi ipse est.

uoce mea ad Dominum. Istud non mutatur. Accipitur enim clamare hic sicut superius exposuimus. Mons quoque sanctus Christus hic dicitur, de quo dictum est: Erit in nouissimis diebus, etc.

Ego dormiui. uere exaudiuit me Dominus, quia exsurrexi; de morte uitiorum surrexi, non per me, sed quia Dominus, uerbum scilicet Patris, suscepit me, id est, naturam meam, uel suscepit causam meam agendam. Quod necesse fuit ut resurgerem, quia ego dormiui, oppressa leuioribus peccatis, uenialibus scilicet.

Et soporatus sum. Id est, criminalium peccatorum soporem passa sum. A quibus per me exsurgere nullo modo poteram. De hac exsurrectione dictum  est: Surge qui dormis, exsurge a mortuis, et illuminabit te Christus.

Non timebo millia populi. Quia Dominus suscipiendo exsurgere me a morte uitiorum fecit, ideo non timebo ego millia persecutorum meorum. Et ut [Forte ne] timeam, exsurge Deus, id est, qui hactenus iacuisti paucis tantum notus. Unde dictum est: Notus in Iudea Deus. Exsurge modo in multorum notitia, ut et persecutores mei te cognoscant; et sic saluum me fac, ipsos a persecutione cessare faciendo, quod tuum est facere, quia tu es Deus meus, et non alius.

Quoniam tu percussisti omnes. uere exsurges in notitia persecutorum meorum, quoniam tu iam percussisti omnes aduersantes mihi, id est, aliquos de omni genere persequentium me bona percussione, percutiendo scilicet, et mortificando in eis uitia. Et contriuisti dentes peccatorum, id est, maledica uerba et prauam uitam, per que precidebant minus cautos de corpore Christi, destruxisse in multis peccatoribus,  faciendo quosdam qui fuerant persecutores bonos predicatores.

Domini est salus, et super populum. Huius nec continuatio, nec expositio mutatur. Tertio quoque modo psalmus predictus potest legi, in persona scilicet alicuius membri Ecclesie, id est, alicuius fidelis circumuallati turbis innumeris uitiorum, et terrenarum affectionum. Qui quia mentem eius resistentem coaceruatio uitiorum et noxiarum delectationum insultante diabolo et angelis eius, per prauas suggestiones deducere nititur in legem peccati et mortis, id est, in desperatione loquitur, orando et miseriam suam conquerendo ad Deum Creatorem suum, ut ipsum commoueat ad commiserandum sibi, atque subueniendum, ita dicens: Domine Pater, propter quid hostes animam meam tribulantes atque affligentes adeo multiplicati sunt, ut me prorsus in mortem deducere nitantur? Quasi dicat: Propter summum peccatum meum atque miseriam meam, hoc est, quapropter ut subuenias mihi necesse est. Et  uere multi tribulant me, quia multi, id est, uitia multa et concupiscentie praue insurgunt aduersum me, id est, ut opprimant animam meam, dicentia non uerbis, sed in effectu rei, sicut panis bonus licet non uerbis, tamen in te loquitur pistorem suum esse bonum, dicentia, inquam, ad damnationem anime mee, ut eam scilicet desperare cogant, quod non sit salus ipsi anime in Deo eius, id est, quod iam amplius non cures, uel non possis saluare eam, tu qui es Deus, id est Creator eius. Cetera que sequuntur eodem modo in hac sententia de corpore, id est, Ecclesia, dicta sunt accipiuntur, hoc solo seruato, ut sicut ibi in toto, hic in parte accipiantur. Et preterea millia populi persequentis, quod inferius dicitur: non ad exteriores hostes, sed ad interiores in hac sententia referuntur, id est, ad uitia et ad prauas cupiditates, que recte populus dicitur, quia tu multum et rixam in anima faciunt.



IN PSALMUM Iu. In finem Dauid Canticum.



ARGUMENTUM.

Ezechias contra emulos suos de auxilio Domini gloriatur, corripiens eosdem, ne in mendacio confidant: sed desinentes a malis cogitationibus, semper Deo seruiant. Aliter Propheta increpat Iudeos. Aliter Arnobius exponit, quia Deus iustitie exaudiuit in cruce positum filium suum, contra quem irascentes Iudei peccant usque hodie.



EXPLANATIO.

Finis legis est Christus, ad iustitiam omni credenti, qui est omnium bonorum gloriosa perfectio; siue, ut quibusdam placet, pro nobis dictum est, in quos seculorum finis aduenit. Psalmus autem est organum musicum, capite sonorum, quo diuina preconia canebantur; canticum, quod supernas laudes humanis uocibus  personabat; sed hec ideo uidentur esse sociata, quia et instrumentis musicis et choris psallentium sacrificiis celestibus consona uociferatione canebantur, sic istis uerbis omnibus commonemur de Domino Christo canticum istud esse dicturum. Per totum psalmum uerba sunt sancte matris Ecclesie. In prima parte rogat ut eius audiatur oratio, increpans infideles, qui colentes falsos deos, culturam ueri Domini negligebant. Secunda commonet generalitatem, ut, relicta superstitione fallaci, sacrificium iustitie debeat immolare, et ut gentilium mentes facta promissione conuerteret, ingentia commemorat prestitisse Dominum beneficia Christianis.



COMMENTARIUS.

Cum inuocarem exaudiuit me Deus. Psalmus hic taliter intitulatur: In finem psalmus cantici Dauid. Finis dupliciter in Scripturis accipitur, scilicet, aut pro consumptione, aut pro consummatione, id est, pro perfectione. Pro consumptione, ut cum dicimus:  Panis finitus est, id est, consumptus est. Pro perfectione uero, ut cum dicimus: Tela finita est, id est, perfecta est. In hac igitur significatione pro perfectione, scilicet, finis, Christo conuenit, quod est uerus finis, et perfectio umbre ueteris legis. Unde dictum est: Finis legis Christus est ad iustitiam omni credenti. Apponitur autem in finem hec determinatio titulis quorumdam psalmorum ad finalem Dauid, id est, ad Christum, denotandum, qui et finis legis est; et finis etiam respectu historialis Dauid, que eius umbra et figura fuit, dici potest. Significatur uero Christus titulis in quibusdam hac determinatione aliquando propter se, cum psalmus proprie capitis est, ut hic. Aliquando uero pro toto corpore, id est, Ecclesia, uel pro aliquo membro Ecclesie, id est, fideli aliquo, si psalmus cuius titulus ille fuerit, sit aut uox totius Ecclesie, aut unius tantum membri, id est, alicuius fidelis anime, ut multi inferius inuenientur. Possunt tamen et Ecclesia,  et quodlibet membrum finis dici, respectu illius populi, qui sub lege fuit, sicut Christus respectu illius Dauid, quia et totus ille populus umbra populi Ecclesie fuit, et partes illius partium istius. Psalmus quoque, ut supra dictum est, proprie dicitur illa consona melodia que in musico instrumento, id est, psalterio, cum chorde pulsantur de superiori parte, redditur. Canticum proprie est, quando aliquis in laudibus Dei cum letitia utitur libera uoce, nullo sono musici instrumenti concinente. Que uox iucundior sono instrumenti eius, quia et melodiam illam quam sonus, et preterea uoces expressas habet. Psalmus autem cantici est, quando precedente sono musici instrumenti libera uox sequitur, atque ei in melodia associatur, sicut e contrario canticum psalmi dicitur, quando precinente choro organum ad cantus melodiam leniendam subsequitur, quod in quibusdam Ecclesiis solet fieri. ualde enim dulce est, quando hoc utrumque, uerba scilicet et uox  libera, et sonus instrumenti quocunque ordine associatur, et longe suauius quam si alterutrum per se accipiatur. Ad alterius itaque horum similitudinem, illius, scilicet, ubi psalmus precedit, et subsequitur canticum, dicuntur uerba huius psalmi: Psalmus cantici, quia et supernam nobis indicant uirtutem, quod notat psalmus, et quia que indicant ad magnam iucunditatem et delectationem pertinent, quod notat canticum. Agunt enim de Christi clarificatione, facta in resurrectione, ascensione, confessione, que a nobis ualde iucunda atque delectabilia reputanda sunt, quoniam in eius resurrectione atque clarificatione certitudo nobis data est, quod et resurgemus et conglorificabimur, si ipsum tantum Christum imitabimur. Potest quoque, si quis diligenter consideret, hic etiam ordo uerborum notari. Precedit enim in his sequentibus uerbis de Christi inuocatione ad Deum Patrem ante clarificationem, quod potest intelligi per psalmum; subsequitur uero de  ipsa clarificatione, que multo iucundior est inuocatione, et ideo intelligitur per canticum, quia iucundior uox quam psalmus est, ut supra dictum est. Exponitur autem, ut breuiter dicatur, supradictus sic: Hec sequentia uerba que sunt psalmus cantici, ut expositum est, attribuuntur Dauid, non historiali, sed relato in finem, id est finali Dauid, scilicet, Christo, qui finis legis est. Est enim hic totus psalmus uox capitis, attributa ei post resurrectionem. In quo psalmo intendit hortari fideles, ut nunc interim orent et laborent pro adipiscenda resurrectione prima, id est, ut a uitiis hic resurgant, ut tandem exaudiantur pro resurrectione secunda, atque ad ipsam pertingant. Et huius exauditionis se ipsum proponit nobis exemplum, qui quia digne inuocauit, exauditus est, ut et nos digne inuocare studeamus, ut sic exaudiamur. Si quis autem a nobis querat an in Christo fuerit resurrectio prima, sciat minime in eo fuisse. Non est enim resurgere, nisi cadentis; Christus uero nullo modo cecidit, quia neque actualiter,  neque originaliter. Quod actualiter non ceciderit, patet. Patet quoque quod nec originaliter. Soli namque illi casum originalis peccati patiuntur, qui per penam ipsius originalis peccati, id est, per concupiscentiam generantur; Christus uero per concupiscentiam generatus non est, quia sine carnali delectatione de Spiritu sancto conceptus est. Christus ergo originalis peccati sane expers dicendus est. Dicunt tamen quidam carnem Christi casum originalem quodam modo attigisse, materialiter scilicet, non personaliter. Omnis enim caro in Adam casum communiter pertulit. At tamen illa caro, que uerbo adiuncta est licet casum attigerit, quantum ad materiam, quia de peccati carne nata est, tamen, quantum ad personam Christi, casus omnis expers iudicanda est. Et hi tales immunitatem a peccato primam resurrectionem in Christo dicunt accipiendam esse; prima uero sententia probatior est. Continuatur autem taliter hic psalmus: Ego quidem de quo  prophete tot et tanta predixerunt, adsum uocando, ad fidem uocatos iustificando, Deum Patrem pro resurrectionis clarificatione inuocando. Et uos, o fideles, exemplo meo inuocate, quia si inuocaueritis, exaudiemini: sicut et ego exauditus sum; quod sic dicit: Deus auctor iustitie mee exaudiuit me clarificando me resurrectione. Cum inuocarem, id est, quia eum in me, non aurum, non aliquod aliud uocaui, in eius scilicet uoluntate persistendo, et in nullo a preceptis eius aberrando. Aliud enim est uocare Deum, aliud inuocare. Ille Deum inuocat, qui ipsum Deum in se uocat, propter se eum et non propter aliud, et quia adimplet que precipiuntur. Ille uero uocat, qui dicit, Domine, Domine, et non facit que precipiuntur, et Deum non propter Deum, sed propter aliud uocat. Iustitie mee Deus dicit, ad retundendam superbiam nostram, qui de nobis presumimus, quod ille qui cequalis in diuina natura erat Patri, facere de se temerarium iudicauit.

 In tribulatione. Conuertit se caput ipsum ad Deum Patrem familiariter, quasi dicat: uere exaudisti me, quia dilatasti mihi posito in tribulatione, id est, de angustia tribulationum deduxisti me in latitudinem gaudiorum. Quod dupliciter accipi potest, scilicet, quod uel post tribulationem passionis deduxerit eum in latitudinem gaudiorum, id est, super celestia bona que et ampla et eterna sunt; uel ipsum positum in tribulatione peccatorum, id est, natum inter peccatores, et conuersatum inter eos, deduxit Deus Pater in latitudinem gaudiorum, id est, in plenariam gratiam uirtutum, quia et immunis a peccato fuit, et omnem uirtutem in se habuit. Unde dictum est: In quo habitat omnis plenitudo diuinitatis. Et item: Benedixit te Deus Deus tuus, pre participibus tuis, etc. Non dat Deus ad mensuram Spiritum suum, et plura talia. Angustia pertinet ad tribulationem, sicut latitudo ad gaudium. Nam sicut gaudium mentem dilatat, ita tribulatio angustat. Unde dictum est: Tribulatio et angustia in omnem animam  operantis malum. Nam sequitur tribulationem angustia. uel aliter: Dilatasti mihi, id est, dilatatum et amplum cor in caritate dedisti mihi, in tribulatione, id est, in passione, scilicet, ut non solum caritas cordis mei extenderetur per omnes amicos, sed etiam ad inimicos. Orauit enim in passione Dominus noster pro inimicis, dicens: Pater, ignosce illis, quia nesciunt quod faciunt. De hac dilatatione dicitur: Arcta uia est, que ducit ad uitam. Hac non curritur, nisi dilatato corde. Solis enim illis qui hanc habent dilatationem, et sic ueram proximi dilectionem, sine qua diuina haberi non potest, uia uite que aliis arcta est, spatiosa et peruia est, quia omni impedimento carent. uel aliter. Dilatasti mihi, id est, latum et amplum cor dedisti mihi, scilicet, ut in ipsa tribulatione gloriarer, sciens bonum magnum ex ea me consequi. Unde dicit Apostolus: Non solum patimur, sed et gloriamur in tribulationibus, scientes quoniam tribulatio patientiam operatur,  patientia probationem, probatio uero spem, spes autem non confundit.

Miserere mei. Hic caput orat pro membris, ut Deus Pater exaudiat ea, nunc interim orantia pro prima resurrectione, ut tandem perueniant ad secundam. Et loquitur de ipsis quasi de se, ac si dicat: Tu, Pater, qui me exaudisti, miserere etiam mei, id est, meorum, et tali miseratione, ut exaudias orationem meam, id est, ipsorum meorum, nunc interim pro prima resurrectione.

Filii hominum. Nunc se conuertit ad memora, id est, ad ipsos fideles, hortando eos, ut se tales preparent, qui sint digni exaudiri. Quasi dicat: O uos filii, non unius hominis, id est, Christi, quem imitari debetis, sed qui hactenus fuistis filii hominum, uel terrenorum parentum, portando scilicet imaginem illorum, et faciendo mala opera eorum; deponite iam, ut exaudiamini, grauitatem cordis in cupiditatibus terrenorum, que pondus sunt, non subsidium,  et que mentem a cultu ueri Dei retrahunt, atque idolis seruire faciunt. Nam usquequo, id est, quandiu uultis esse graui corde, id est, cor grauatum his uanitatibus habere, et diuine propitiationi locum in uobis non facere cordibus, non sursum erectis, sed ad infima deiectis. Quasi dicat: Si hactenus nullo uobis subueniente a ueritate aberrastis, saltem hunc me medicum cognoscite. Ut quid diligitis uanitatem. uere habetis graue cor; nam diligitis uanitatem, et queritis mendacium, id est, queritis beari in uanis et mendacibus, id est, in terrenis bonis, sectando hec posteriora et falsa bona, tanquam bona, tanquam uera, et anteriora bona, scilicet supercelestia. Sed ut quid, id est, propter quam utilitatem facitis hoc frustra, quasi dicat: Queritis beatitudinem in uanis et mendacibus, quia non nisi sola ueritas eam dare potest. Terrena dicuntur uana, quia transitoria et labilia uelut umbra sunt. Unde Ecclesiastes: uanitas uanitatum, et omnia uanitas, quecunque homo operatur  sub sole. Dicuntur etiam mendacia, quia quod promittunt, sufficientiam scilicet et opulentiam, non dant. Unde apparet, quia beatitudinem non ferunt.

Et scitote, quia. Quasi dicat: Et ut amplius non queratis beatitudinem in uanis, scitote me, id est, considerate me, non iam scilicet carnalem, non fragilem, sed immortalem, incorruptibilem, exaltatum super omnes celos, quia de uanis non curaui. Scitote, inquam, me, quia propositus sum uobis exemplum. Nam Dominus Pater me sanctum suum, id est quem ipse immunem fecit a peccatis, et non curantem uana, scilicet sanctum sanctorum, Deum deorum, mirificauit, id est, quasi quoddam mirabile et desiderabile proposuit uobis, ut uos uidentes me clarificatum resurrectione, conregnatione me imitari studeretis, laborantes hic pro resurrectione prima, ut uos tandem susciperet secunda. Mirificauit congrue dicit: quid enim magis mirum uel desiderabile rei mortali, passibili et transitorie, quam quod est  immortale, impassibile et eternum uideri debet, nichil scilicet.

Dominus exaudiet me. Item transfert se ad illos, loquens de illis tanquam de se. Quasi dicat: Sicut me mirificauit Dominus Pater, eodem modo mirificabit uos, si imitati fueritis me. Nam exaudiet uos pro clarificatione secunde resurrectionis, cum ego clamauero, id est, cum ego clamare uos uoce cordis faciam, pro prima resurrectione, tendentes ad illum, id est, nichil preter ipsum postulantes, sicut nec ego feci. Clamare se recte dicit, in illis quos clamare facit. Nam clamor ille suus est, iuxta illud quod alibi dicit: Non uos estis qui loquimini, sed Spiritus Patris uestri qui loquitur in uobis.

Irascimini et nolite. Quasi dicat: Et ut exaudiri mereamini, irascimini uobis de preterito, id est, uos qui iudicatis aliena peccata, iudices uestri sitis, punientes uos ipsos de preteritis malis, et de reliquo nolite peccare, id est, cautelam peccandi in futuro habeatis. Et si qua correctione digna dicitis, in mentis  uestre cogitatione, illa sint tantum in cordibus uestris, id est, non ad uocem etiam prorumpant, et pro eisdem tamen compungimini ad penitentiam et fletum in cubilibus uestris, id est, in cordibus uestris. Cubilibus conuenienter ponit; nam concubilia proprie sunt lecti ferarum, sic et corda nostra non sedes rationis, sed quasi ferina receptacula sunt, quando huiusmodi cogitationes recipiunt, que per se solas digne correctione sint, licet etiam ad uocem non prorumpant.

Sacrificate sacrificium. Quasi dicat: Ita dico ut irascamini preteritis peccatis, ut sacrificetis sacrificium, id est, mortificetis propria uitia uestra, faciendo dignos fructus penitentie, tantum scilicet pro singulis uos affligentes, quantum digna expetit penitentia, quod erit sacrificium iustitie, id est, iustum sacrificium. Nam nichil iustius est, quam qui punit aliena peccata, ut puniat propria, et ut quisque tantum se affligat, quantum fedata eius meruit  conscientia, et sic se ipsum faciat Deo suaue sacrificium. Potest illud quoque cum precedenti uersu aliter legi, si Irascimini non ad preterita uitia referatur, sed ad illicitos motus, qui ne fiant in nobis, euitare non possumus. Ex pena enim originalis peccati est hoc, quod in potestate nostra non sunt illiciti motus, sed tunc maxime insurgant in nobis, quando minus uellemus per suggestiones diaboli, et per fomitem peccati, qui inest nostre carni. Et ideo eos ne ad actum perueniant, cercere debemus. De his enim dicit beatus Paulus: Est peccatum in uestro mortali corpore, sed non regnet, id est, non perducatur ad actum. Tunc enim regnant illiciti motus cum perducuntur ad actum. Quod caput nostrum, id est Christus precipit caueri. Quasi dicat: Ut uos filii hominum exaudiamini a Deo Patre de secunda resurrectione, irascimini et nolite peccare, id est, si quando ira uel aliquis illicitus motus in uobis per suggestionem diaboli surgere inceperit.  Iram enim pro reliquis omnibus ponit: nolite peccare, id est, illos motus qui quasi per se peccatum non sunt, ad graue peccatum peragendo nolite perducere. Et quecunque pertinentia ad bonum extra dicitis, illa sint in cordibus uestris, id est, ea ex corde dicite, ne sitis populus ille, de quo dicitur: Populus hic labiis me honorat, cor autem eorum longe est a me. Et compungimini in cubilibus uestris, id est, compunctionem semper habete in cordibus uestris ad custodiam sanctitatis, ut qui stat uideat ne cadat. Et preterea ut perfecti sitis, sacrificate sacrificium iustitie, id est, bona opera facite, et uirtutes assumite, quod iuste debetis facere, et per quod reddetis uobis Deum placatum, tanquam per aliquod sacrificium, et sic postquam sacrificaueritis, sperate in Domino. Nota non esse sperare, nisi precedat sacrificare. Nisi enim aliquis uel sacrificet, se mortificando inuitus, quod prior sententia habuit, non est quod speret in Domino. Sperare in Domino, est cum uera de benefactis conscientia fiducialiter remunerationem  uerorum et futurorum bonorum a Domino exspectare. Spes enim tantum est de futuris et ueris bonis. De futuris ideo, quia nullus quod preteritum est, uel presens sperat, sed tantum quod futurum est. De ueris bonis autem ideo tantum est, quia dicit Apostolus: Spes non confundit. Quod falsum esset, si aut de falsis bonis, aut de malis spes esse posset. Ponitur tamen aliquando improprie sperare pro timere. Sunt autem bona futura et uera, uere diligenda atque desideranda, quia non fallunt; terrena uero quia decipiunt et uana sunt, ad solam necessitatem appetenda sunt; sed quia multi sunt qui dubitant de ueris bonis an sint, aut quod sint, omnes scilicet qui terrena affectant, subiungit eorum interrogationem de ueris bonis, ut irrationabiles eos ostendat, comprobando quod uere uera sint bona. Que interrogatio talis est: Quis ostendit nobis uera bona? Quasi dicant: Nolumus credere esse illa uera bona, que nullus aut rediens ab inferno, aut a celo  nobis ostendit.

Signatum est. Probat quod taliter interrogantes sint irrationabiles, et loquitur hic ipsum caput in persona alicuius membri, id est, fidelis. Quasi dicat: Ipsi dicunt quia nullus ostendit illa bona, et mentiuntur, quia naturaliter a Deo omnibus sunt ostensa. Nam, o Domine Pater, lumen, id est claritas uultus tui, id est, ratio et intellectus, per que clare nobis ostenditur uoluntas tua, scilicet que bona tu uelis nos appetere; illud, inquam, lumen signatum est super nos, id est impressum superiori nostro, scilicet, anime mee, per quod dedisti, id est, ostendisti esse letitiam mihi in corde meo, id est, tantum letandum esse in bonis anime mee, et non in bonis corporis. uel aliter: Lumen uultus tui signatum est super nos, id est, luminosus uultus tuus impressus est nostre anime, ut sit dictum ad similitudinem, quasi uultus Dei ita expresse sit in anima nostra, sicut in aliqua statua expresse est alicuius uultus imago. Iuxta quod  dictum est: Formauit Deus hominem ad imaginem et similitudinem sui. Imago enim Dei in anima nostra est, ratio et intellectus. Similitudo uero eius est, pietas, iustitia, humilitas, et cetere uirtutes, quas ut boni essemus, sicut ipse naturaliter anime nostre inseruit, cetera non mutantur.

A fructu frumenti. Tu, Domine, naturaliter ostendisti hominibus que sint uera bona, sed mali hoc non aduertunt, quia multiplicati, id est dissipati, et in multas partes distracti sunt cogitationibus suis. A fructu, id est, propter abundantiam frumenti, non tui, sed illius qui dicit: Ego sum panis uite, qui de celo descendi. Sed sui, id est, terreni, frumenti. Et a fructu uini, sui, scilicet, id est terreni, quod dementat et inebriat corpus non tui uini, quod dementat animam, et a fructu olei sui, non tui. uinum Christi est calix passionis Christi, id est, imitatio eius, quod dementat animam, quia facit eam sitire mortem, et non sentire tormenta eius. De hoc uino satis  biberat egregius martyr ille Laurentius, qui cum iam assatus esset, tyranno tamen crucianti se insultabat dicens: Assatus sum, et reliqua. Bibebat quoque de eodem Apostolus, cum dicebat: Cupio dissolui, et esse cum Christo. Oleum quoque Christi sunt spiritualia dona, quibus mulcet et mitigat eos quibus confert ea. De quo dictum est: Benedixit te Deus oleo exsultationis, et impinguasti in oleo caput meum. Oleum autem malorum potest dici et materiale oleum, quo ipsi ditescere querunt, et adulationes, de quibus mulcentur, et quibus gaudent. De quo oleo dicitur: Oleum peccatoris non impinguet caput meum.

In pace in idipsum. Illi maii non aduertunt uera bona, quia dissipati sunt; ego autem cui tu ostendisti ea, dormiam, id est, retraham me a cura et miseria huius sollicite uite mundane, in presenti et in futuro requiescam eternaliter, existens in pace, nunquam ualente recipere oppositum, sed semper  eunte in idipsum pacem, paci continuando, et non intromittendo bellum.

Quoniam tu, Domine. uere requiescam in futuro in eterna pace, quia tunc, o Domine Pater, dabis mihi uera bona, qui hic et in presenti uoluisti et precepisti me non esse in re, et sine spe, sicut mali sunt, sed singulariter, id est tantum uoluisti me hic esse in spe, ut in futuro essem in re.



IN PSALMUM u. In finem pro ea que hereditatem consequitur. Psalmus Dauid.



ARGUMENTUM.

Ezechias post infirmitatem gratias agit Domino, et adorat in templo. Aliter: uox Christi ad Patrem.



EXPLANATIO.

In finem, id est pro Ecclesia, que Christo resurgente bonorum spiritalium dona percepit, que et ipsa  nonnunquam Domini uocatur hereditas, cuius pretioso est sanguine comparata. Unde dictum est: Postula a me, et dabo tibi gentes hereditatem tuam. Totus hic psalmus a persona Catholice profertur Ecclesie, que prima sectione orationem suam poscit audiri, hereticos et schismaticos predicans a Domini muneribus excludendos. Secunda sectione per intellectum Scripturarum diuinarum recto tramite dirigi se ad illam felicem patriam diuino munere deprecatur, perfidos inde asserens fieri funditus alienos; ad postremum commemorans premia beatorum, ut una predicatione et malos predicta pena conuerteret, et iustos promissa premia concitarent.



COMMENTARIUS.

uerba mea. Huius psalmi titulus talis est: In finem pro ea que hereditatem consequitur. Hereditas Ecclesie est Christus, qui pascet eam in futuro, quando ipse erit omnia in omnibus; et est idem Christus uita eterna eius, designata per terram illam  de qua dicitur: Credo uidere bona Dei, etc., et: Beati mites, quoniam possidebunt terram. Ipsa quoque Ecclesia est hereditas Christi, quia ipse excolit eam doctrina sua, et ipsa pascit eam bonis operibus suis, quibus ipse tanquam bono cibo delectatur. Unde ipse alibi dicit: Meus cibus est ut faciam uoluntatem Patris mei. Ea uero que hereditatem assequitur est Ecclesia que uocata ad hereditatem illam, quam supra diximus, ut et ipsa fiat hereditas laborat, Deum suum orando, atque multipliciter insistendo ut eam assequatur aliquando. uel, ut quidam libri habent, iam suscepit hereditatem illam, si non re, saltem spe. Unde dicit Apostolus: Sepe enim salui facti sunt exspectantes redemptionem corporis nostri. Pro hac Ecclesia, id est, in persona eius factus est sequens Psalmus. Exponitur autem, ut breuiter dicat, supradictus titulus ita: uerba sequentia que dicitur psalmus, quia supernam indicant uirtutem, composita a Dauid propheta, referuntur in finem,  id est, ad Christum, qui et finis est illius Dauid, et finis legis, ut supra dictum est, et hoc pro ea que hereditatem assequitur, id est, ideo referuntur hec uerba ad Christum, quia sunt dicta pro ea, id est, uice eius que, uocata ad hereditatem, assequitur ipsam hereditatem, id est, in uoce Ecclesie, que corpus eius est. In Christo enim continetur caput et corpus, et singula membra. Et ideo, ut supra diximus, in superiori titulo aliquando quedam per corpus, ut presens psalmus, qui est uox corporis, id est, Ecclesie, aliquando quedam per unum membrum, ut psalmus qui istum sequitur in uoce cuiuslibet penitentis anime. Intentio in hoc psalmo est hec: Ecclesia posita inter uaria uite presentis implicamenta, uolentia eam retrahere, ne ad hereditatem ad quam uocata festinat, perueniat, intendit orando multipliciter, insistendo exorare Deum suum, ut eius auxilio atque ducatu ualeat implicamenta huius seculi deuitare, atque ad hereditatem suam, id est,  ad ipsum peruenire, dicens ita: Domine, quam habere hereditatem desidero, et cuius hereditas esse uolo, percipe auribus uerba mea, id est, talem effectum auxilii erga me exspectantem exhibeas, ut uidearis auribus percepisse uerba mea. Ad hanc enim similitudinem hoc dictum est, quia quando aliquis agit quod rogatur, uidetur percepisse uerba rogantibus auribus. Non uero quod Deus Pater, qui totus oculus, totus auris est, aliquas aures ut creatura habeat, et quia improprie hoc dixerat, quomodo recte intelligendum sit determinat. Subdit quantum ad uerba clamorem qui pertinet ad animi uiuidam intentionem, in qua se intendat sicut corpus in exteriori clamore, ut per hoc innuat se superius accepisse uerba, non que fiunt uerberati eris strepitu, sed que fiunt uoce cordis. Quantum uero ad percipe, ponit intellige, quoniam intellectus proprie ad clamorem animi pertinet, sicut aures ad uerba corporis.

Intende uoci orationis mee. Id est, intentum me  fac uoci orationis mee, ut non remissius orem, uel te fac intentum orationi mee, in effectu complendo ipsam. Quod facere debes, quia tu es rex meus et Deus meus, id est, quia ego et te et regem meum esse uolo, et Deum meum te constituo. Christus Deus noster rex secundum humanitatem, secundum quam conuersatus inter homines, nos doctrine et uite exemplo rexit innocentia, et in ceteris uirtutibus. Unde dicitur: Pauit eos in innocentia cordis sui, et intellectibus manuum suarum deduxit eos. Deus autem noster dicitur, secundum creationem; nam Dei est creare.

Quoniam ad te orabo. Ideo rogo ut clamorem meum intelligas, quoniam non petam nisi quod conueniens sit. Nam ego orabo, non ad aurum, non ad argentum, non ad aliquid obtinendum, sed ad te solum, ut te hereditatem habeam. Et ideo tu exaudies uerba mea, ut me expedias mane, id est, quando depulsis tenebris uitiorum et infidelitatis, lux ueri solis clarescet,  uel exaudies uocem meam, factam in me, id est, in sedulitate. Mane enim pro sedulitate ponitur, quia qui seduli sunt in officiis, mane ad opera surgere solent, uel exaudies uocem, quod si feceris, manifestum erit in mane, id est, in sancto aduentu tuo, in quo erit in mane, quia incipiet ibi claritas bonis sine fine, cui nunquam iungentur tenebre.

Mane astabo tibi. Et quia tu exaudies uocem, ideo ego astabo tibi, id est, iuxta te stabo, et presens tibi ero mane, id est, in secundo tuo aduentu, quasi tibi familiaris; uel inuenies me stantem et uigilantem, non iacentem et dormientem, in illo mane, id est, in tuo secundo aduentu. Unde dictum est: uigilate quia nescitis qua hora, etc. Et item: State iusti, uigilate, orate, confortamini in Domino, et omnia uestra in caritate sint. Et item: uidebo, id est, cognoscam, que nunc impedita carnalibus uidere non possum, scilicet, quod tu Deus qui in presenti uideris uelle iniquitatem, quia pateris malos permisceri  bonis, non tamen uis iniquitatem, quod ostendes tunc manifeste, cum agnos ab hedis separabis. Potest etiam presenti iuxta alias sententias de mane hoc dici, ut si dicatur mane, id est, depulsa nocte uitiorum et luce ueri solis clarescente, uel existens in mane, id est, in sedulitate orandi astabo tibi. Quanto enim aliquis magis clare ueritatem inspicit, uel quando sedulior circa ipsam est, magis astat ei, etiam in presenti. Et ita astabo, quod uidebo etiam hic in presenti, quod cuilibet uidere non contingit, scilicet quod tu qui uideris uelle iniquitatem, quia corporaliter iniquos iustis cohabitare pateris, non tantum uis iniquitatem, quia sicut in futuro eos corpore et mente separabis, ita etiam hic eos mente ab inuicem diuidis, malorum scilicet mentem excecando, bonorum uero mentem illuminando.

Non habitabit. uere non uis iniquitatem, quia neque malignus, id est, detractor in futura requie  habitabit iuxta te, neque aliqui iniusti permanebunt ante oculos tuos, quia licet quidam iniusti, legis scilicet preuaricatores ueniant ante te in iudicio, tamen non permanebunt aliqui ex ipsis ante oculos tuos, id est, in gloria. Unde dictum est: Tollatur impius, ne uideat gloriam Dei.

Odisti omnes. uere non permanebunt iniusti ante te, quia tu odisti, id est, reprobasti omnes operarios peccati. Quod probat et a minori et a maiori dicens, quia perdes omnes etiam loquentes mendacium. Minus est enim loqui mendacium, quam operari peccatum; maius uero perdere, quam odisse. Dicit Salomon de mendacio quia omne os quod mentitur, occidit animam. Sciendum tamen duo esse mendacia, que licet a culpa penitus libera non sint, paruam tunc culpam habent. Quorum alterum fit causa iocandi, ut quando alicui puero dicimus de magistro eius absente: Magister uenit, ut eum perterrefaciamus. Alterum uero est officiale, id est, fit causa beneuolentie, ut si illum quem alius assequitur  districto gladio, cum eum sciamus latitare, negabimus eum uidisse, uolentes eum liberare. Quod licet bonum uideatur, tamen peccatum est, quia mendacium est. Et ideo est uitandum, quia mendacium est mors anime. Potest enim et ille a Deo ad quem pertinet liberari, et nos ueritatem tacentes non incurrere mortem anime. Tacere namque ueritatem non est peccatum, quod inde apparet, quia Christus qui solus non peccauit ueritatem tacuit, cum dicit: Multa habeo. uolunt quidam claudere inter mendacia illa, in quibus est duplex uoluntas, ut si quis alicui sibi gladium committenti promitteret se reddere ei, quam cito reposceret, postea uero illi poscenti gladium ad hoc, ut uel se uel alium interficeret, se reddere denegaret, ut illius furorem compesceret: hic duplex uoluntas esset, quia priore uoluntate manente alia accessisset; nec esset dicendum hoc mendacium, quia non hic quod promissum fuisset negaretur scilicet, quanquam cito committens  bono animo reposceret ille cui commisit, sibi statim redderet. Sic et in ceteris.

uirum sanguinum. Probat aperte quod Deus odit operarios iniquitatis, quia odit uirum sanguinum, id est, homicidam. Item probat a pari atque a parte quia perdet mendaces, quia abiiciet, id est, ex hereditatibus dolosum. Dolosus est qui aliud promptum in lingua habet, aliud gerit clausum in pectore, et est par ad mendacem. Omnis enim dolosus mendax, et omnis mendax dolosus, si uterque in dictis accipiatur. Abominari uero, id est, exhereditare, se habet ad perdere ut pars, et est tractum a filiis abominabilibus, id est, exhereditatis, qui quia aliquo modo abominauerunt, scilicet, aut uerberando proprios parentes, aut aliquid tale faciendo contra ius hominum, solent abominari, id est, exheredari. Sic et Deus exheredabit, id est, expertes superne hereditatis faciet, dolosum et uirum sanguinum. uerus homicida, qui et sciens et uolens aliquem interficit,  dicitur uir non tantum sanguinis, sed sanguinum, quia duorum sanguinem fudit, et illius quem interfecit, et suum. Seipsum prius interficit proprium sanguinem effundendo, id est, uitam anime sue perdendo. Dicit enim Augustinus quod omnis homo prius peccat in seipsum, quam in alterum.

Ego autem. Illi quidem exhereditabuntur, sed ego recipiam hereditatem, quia, o Domine, ego introibo in domum tuam, id est supernam requiem, que est celestis Ierusalem, constructam uiuis lapidibus et firmis. Ingrediar, ut fiam lapis in edificio eius, et te hereditatem possideam; uel introibo in domum tuam, id est in ecclesiastica instituta, que sunt domus tua, id est, a te constituta, intrabo seruando ea, et hoc non per me, sed in multitudine misericordie tue, id est, per Christum Filium tuum, per quem multam misericordiam exhibuisti, quia et celestia et terrena per ipsum reconciliata sunt; uel in multitudine misericordie tue, id est, per multam  misericordiam tuam, scilicet per tuam uocationem et iustificationem, uel in multitudine misericordie tue, per multos a te misericorditer saluatos. Intrat enim Ecclesia per multos fideles in domum Dei tanquam per membra sua, qui fideles, quantumcunque iusti sint, diuina misericordia saluantur. Nullus enim unquam erit tam iustus, qui per sola sua merita saluetur. Introibo, inquam, in domum tuam, et postmodum adorabo te uoce, scilicet cordis, id est, idoneum me faciam tibi. Accedens ad tuum templum sanctum, id est, conformarem me in innocentia nitendo me Christo, qui per te factus est sanctum templum, scilicet, in quo habitaret omnis plenitudo diuinitatis; uel adorabo tendens ad tuum sanctum templum, in quo tu digneris habitare. Habitat enim Deus in cordibus fidelium. Unde Salomon dicit: Anima iusti est sedes sapientie. Adorabo, inquam, non in elatione, sed timore; non seruili, sed tuo, id est, filiali, pertinente scilicet ad custodiam sanctitatis.  Noto quod dicit: Adorabo ad templum. Olim fuit preceptum Isrelitico populo, ut saltem semel in anno conuenirent Ierosolymam, ut adorarent ibi in templo Domini. Est autem Ierosolyma in montanis posita, per quod significabatur quemdam uenturum hominem in cuius ueneratione atque fide multe gentes conuenture erant, id est Christum, qui recte per templum Ierosolymis, quod in montibus erat, significabatur, quia de eo scriptum est: Erit in nouissimis diebus preparatus mons Domini in uertice montis.

Domine, deduc me. Sic continuatur: Ut ego ualeam introire in domum tuam, et adorabo ad templum, ideo, o Domine, deduc, id est, de uirtute in uirtutem gradatim duc me Ecclesiam positam in iustitia non humana, que non est recta, quia malum pro malo reddit, sed in tua que recta est, quia precipis non solum bonum pro bono reddere, sed etiam bonum pro malo; unde dictum est: Diligite inimicos uestros, benefacite eis qui uos oderunt. Et  item: Cum esurierit inimicus tuus, ciba illum, et cetera. Deduc me, inquam, et ita hoc agas, ut dirigas uiam meam, id est, directa facies opera mea, ita ut sint in conspectu tuo, id est, ut placeant tibi. Quod necessarium est ut facias propter inimicos meos, id est, quia circumuenta sum a pluribus inimicis, qui me de uia recta ac ueritate uolunt deuocare.

Quoniam non est. uere propter inimicos oportet ut me dirigas, quoniam illi tales sunt in ore quorum non est ueritas; et ideo quidquid mihi persuadent, falsum est. Et non mirum si in ore non est ueritas, quia in corde eorum non est nisi uanitas, id est, quecumque cogitant, sunt uana: id est, ad terrena  pertinentia, et non ad uera bona.

Sepulcrum patens est. uere in ore eorum non est ueritas, quia guttur eorum, id est, uox eorum est sicut patens sepulcrum. Insiste similitudinem. Sicut omne sepulcrum patens aut ad hoc patet ut cadauer recipiat, aut, si iam recipit, fetorem emittat: ita  quidquid mali bonis dicitur, aut ideo dicitur, ut prauis persuasionibus suis bonos sibi conformet, et sic eos in morte sepeliant, aut ut per uenenosa aut irrisoria uerba sua fetorem, id est, conturbationem atque molestiam, eis ingerant. Unde recte dicit Ecclesia: Quia guttur, id est, quia locutio inimicorum suorum sit apud eum sicut patens sepulcrum, id est, uel ad hoc fiat ut eam in morte sepeliat, aut per turbationem opprobriis et maledictis ei ingerat. Guttur ponitur pro uoce, quia er qui pulsu pulmonis de gutture egreditur, plectri lingue uerberatione atque palati percussione fit uox.

Linguis. Non solum nunc guttur inimicorum meorum est patens sicut sepulcrum, sed etiam semper dolose agebatur contra me, ut me a ueritate detraheret. Linguis non tuis, sed suis, id est, uenenatis. Et ideo, o Domine, iudica illos, id est, iusta pena affice illos, scilicet ut qui in sordibus esse uolunt, sordescant adhuc, ut tantum maiorem damnationem incurrant. Quod necesse habes facere, quia es Deus,  unde oportet quod iustus iudex sis.

Decidant a cogitationibus suis. Exponit qualiter intelligit eos debere iudicari. Quasi dicat: Ita Domine iudica illos, id est, ut grauiorem casum in maiora uitia patiantur a cogitationibus suis, id est, propter cogitationes suas prauas, a quibus resipiscere nolunt. Et illos qui te expulerunt a se, nolentes te hereditatem habere, expelle a te magis et magis, subtrahendo eis cognitionem ueritatis, et detrudendo eos in ignorantie cecitatem. Et hoc facias secundum multitudinem impietatis eorum, id est, secundum quod promeruit multa impietas eorum. Iustum est enim ut qui te multum expulerunt, multum expellantur. Et oportet ut et expellantur, quoniam, o Domine, ipsi lippientes oculos ad lucem tuam cernendam habentes, et nolentes in suo febricitante palato gustare, quam dulcis, sed tanquam amarum cibum et potum acidum te reiicientes irritauerunt: id est, ad terram te prouocauerunt. Habet alia translatio, Quoniam amaricauerunt te, Domine, quod satis congruit huic  sententie. Potest iudica superius in bono accipi, et sic totum hoc ad bonum ipsorum inimicorum legi, quasi dicat Ecclesia orans pro illis, ut exemplum det orandi pro inimicis: Quandoquidem, o Domine, ita perditi sunt inimici, quod nec in ore nec in corde eorum est ueritas, ut liberes me ab eis, iudica illos bono iudicio: scilicet destrue in eis quod sunt, id est malum, et fac quod non sunt, id est, bonum, ut qui sunt impii fiant pii, et inimici fiant amici. Unde dictum est: uerte impios, et non erunt. Iudica dico: nam potes facere, quia Deus es, et ita iudica illos, ut decidant a prauis cogitationibus suis; et hoc non parum, sed expelle eos, Domine, ab illis cogitationibus secundum multitudinem impietatum eorum: id est tantum, quantum indiget multa impietas eorum. Qui enim multum peccauerunt, multa indigent correctione; et debes eos expellere, quoniam irritauerunt te: id est, quia ipsi uolentes se preferre, et preesse, ad hanc iram prouocauerunt te, ut tu facias  eos subesse.

Et letentur omnes qui sperant. Ideo rogo ut conuertas inimicos meos, Domine Pater, ut et ipsi postquam conuersi fuerint, et omnes qui in te confidentes sperant, id est, in presenti tantum in spe, et non in re esse querunt, in futuro letentur tecum in eterna requie. Iuxta aliam sententiam sic continuatur: Inimici quidem damnantur, omnes uero qui sperant in te letentur. Et uere letabuntur, quia exsultabunt, exsultatione eunte in eternum, id est, eterna in futuro, et nunc interim ad custodiam et consolationem eorum habitabis in mentibus eorum. Et quia tu habitabis in eis, ideo ipsi gloriabuntur in te, id est, in futuro, ut sit repetitio; uel etiam in presenti gloriam atque letitiam mentis habebunt in te omnes qui diligunt nomen tuum, non suum, sicut Adam fecit, qui sibi hoc nomen Deus exoptauit, sed diligunt nomen tuum: id est, uolunt ut tu iudiceris dominus eorum, et ipsi serui tui sint. Ille enim diligit nomen  Dei, qui se non uult subtrahere a seruitio Domini, et qui mauult pendere a Domino, quam ex se esse. Quod quia Adam noluit, damnationem incurrit.

Quoniam tu bened. uere in te gloriabuntur, quoniam tu benedicis, id est, incrementum in uirtutibus das, in presenti iusto, per quod ad eternam gloriam perueniat. Iubes enim quod uis, et quod iubes tu ipse facis. Unde patet quod memor es illius precepti, quo dicitur, Sine me nichil potestis facere.

Domine tu scuto. Ostendit per effectum quod uere Dominus benedicit iusto. Quasi dicat: Non est dubium, Domine, quin tu benedices iusto: nam coronasti nos iam, id est, sicut corona multitudinis circumstantis aliquem protegit, ita tu Domine nos, id est me Ecclesiam cum omnibus meis protexisti iam in baptismate ab impugnationibus diaboli, et coronabis, id est, proteges nos in futuro ab eterna damnatione, bona uoluntate tua, id est gratia et misericordia tua existente nobis hic et illic ut scuto.



IN PSALMUM uI. In finem hymnus pro octaua Dauid.



ARGUMENTUM.

Ezechias infirmatus inuocat Dominum, causans fragilitatem humane nature. Aliter: uox Christi ad Patrem. Lege ad Lazari resurrectionem. Nota ordinem dispositionis mystice, quia quinto psalmo mane hereditas danda promittitur, in sexto resurrectio iudicii pertimescitur.



EXPLANATIO.

IN FINEM iam notum est; hymnus est laus Diuinitatis metri alicuius lege composita. Pro octaua, Domini significat aduentum, quando finita seculi hebdomade ad iudicandum uenerit mundum: unde psalmus iste cum tremore maximo fecit initium. Quatuor modis in hoc psalmo uir confidens: In exordio beneuolum sibi iudicem facit, animum eius demulcens a potestate iudicii, ab infirmitate sua, a consuetudine parcendi. Secunda diuisione narrat erumnas proprias, quibus afflictus et  contristatus ingemiscat. Tertia sequestrat se a malis, quod bono iudici nouerat esse gratissimum, ut ab illis mens redderetur aliena, quibus et ipsa iustitia probabatur aduersa. Ad extremum conturbat et repudiat omnes iniquos, quoniam cum ipsis habere nolebat ullatenus portionem.



COMMENTARIUS.

Domine, ne in furore tuo arguas me, neque in ira tua corripias me. Iste psalmus hoc modo intitulatur: In finem carminibus pro octaua psalmus Dauid. Diem iudicii quidam erronei octauam uocauerunt, quantum ad septem millia annorum, que ab Adam inceperunt, quibus quasi diebus septem finitis proculdubio diem iudicii sequi dixerunt, et sic se et alios certos de illa die fecerunt. Sed inconueniens tamen oritur; Scriptura enim falsificatur, que dicit: Non enim est uestrum nosse tempora, etc.; et item: Dies Domini tanquam fur ueniet; et rursus: De illa hora, et de illa die nullus scit, nisi solus Pater, nec angelus, nec uirtus,  nec ipse Filius nouit. Sed cum Filium nulla occulta Patris lateant, sciendum est, quod diem illam quantum ad se non ignorat, sed tamen dicitur nescire: quia discipulos suos quibus multa alia reuelauit, illam nescire fecit; sicut dicitur, Tentat uos Dominus, ut sciat: id est, ut uos scire faciat. Remota autem illa temeraria computatione dies iudicii potest optime octaua uocari hac ratione, quia transactis his temporalibus rebus, que per septenarium numerum dierum uoluuntur, et ideo pro septem diebus accipiuntur, sequitur illa dies octaua, id est dies iudicii, in qua anime, adepta eternitate, nichil iam debebunt tempori uel mutationi. Alio et modo octaua dicitur, scilicet quantum ad sex dies, per quos labor huius uite intelligitur, et quibus Dominus laborasse legitur; et quantum ad sextum diem, id est ad requiem illam, in qua iustorum anime qui mortui sunt positi, exspectant communem resurrectionem, ut geminam stolam immortalitatis ibi recipiant, qua exspectatione  finita, cum sex predictis diebus, id est, cum labore huius mundi, procul dubio sequitur diesoctaua, id est dies iudicii. Aliter etiam potest uocari dies octaua, scilicet quantum ad carnalem generationem et spiritualem, que carnalis generatio pertinet ad quaternarium numerum: spiritualis ad ternarium. Ideo autem carnalis pertinet ad quietem non propter corpus, quod constat ex quatuor elementis, uel ex quatuor qualitatibus, quia corpus est siccum, calidum, frigidum et humidum, uel propter quatuor humores, qui sunt in unoquoque homine. Spiritualis autem pertinet ad ternarium numerum, quia ad spiritum, id est ad animam pertinent tres uires: scilicet ratio, irascibilitas et concupiscibilitas. Quibus adhuc duo adduntur, scilicet uirtus et doctrina. Doctrina ad illuminandam rationem, uirtus autem ad refrenandam irascibilitatem et concupiscibilitatem. Carnalis generatio ab Adam incepit, et usque ad Moysen, id est usque ad legem, et etiam sub Moyse, id est sub lege usque ad Christum durauit. Etsi enim uiri quidam religiosi mundo subditi  sub lege fuerunt, tamen quia spiritualia futura per carnalia, id est per quasdam carnales obseruantias presignabant, carnalis generatio dicti sunt. Spiritualis generatio a Christo incepit, quando de carnali circumcisione uentum est, uel transitus factus est ad spiritualem circumcisionem, quando de umbra ad rem transitus factus est. Et peractis carnalibus officiis que pertinent ad carnem et ad uetus testamentum, et spiritualibus que pertinent ad spiritum et nouum testamentum, in quibus omnibus debemus considerare septenarium numerum, ad carnem quidem referendo quaternarium numerum, ad spiritum uero ternarium, sequitur dies octaua, in qua die meritis singulorum reddetur, quod debetur; et que dies transfert sanctos ad eternam saluationem, malos uero ad eternam damnationem. Quam damnationem timens quelibet fidelis anima, et optans eternam saluationem, et ideo preterita peccata reminiscens, et ea ingemiscens sic instat, sic agit cum Domino Deo suo, sicut in  psalmo inuenietur. Sed prius titulus exponatur. Iste psalmus Dauid historialis habitus in carminibus id est in diuinis laudibus refertur in finem, id est Christum, et hoc ideo, quia factus est pro octaua, id est in uoce alicuius fidelis anime timentis octauam diem, id est diem iudicii, que membrum eius est. Que anima orat in hoc mundo sanari, ut non metuat in die illa argui uel corripi. Hinc potest intentio leuiter concipi. Loquitur autem sic: Domine, ure, seca in hoc seculo, ne arguas me, id est, damnes me in furore tuo; id est, in illa ira, quam tu ostendes impiis in die iudicii. Arguere pro comprobare, pro accusare ponitur, et pro damnare, ut hic; et etiam non corripias me: id est, nullum peccatum in me inuenias, propter quod me dignum correctione in igne purgatorio ostendas. Omne enim peccatum, quod facit homo, aut ipse puniet aut Deus.

Miserere mei, Domine, quoniam. Et ut me non arguas, neque corripias, miserere mei in hoc seculo:  id est, manum tuam medicabilem mihi suppone, quia infirmus sum, id est, quia medicina egeo pro mentis infirmitate. Quod sequitur, idem est cum superiori. Sana me, id est, miserere mei, quia conturbata sunt ossa mea: id est, quia uires et robora mentis sunt imminuta propter peccata, eam grauantia. Istud refertur ad Infirmus sum, uel aliter, Miserere mei, quoniam infirmus sum in carne mea. Multum enim motus carnis surgunt aduersum me. Sana me, quoniam conturbata sunt ossa mea: id est, quia infirmus sum in mente.

Et anima mea turbata est. Et ne per ossa intelligatur corpus, subiungit illud quod nobis manifestat, quid per ossa debeamus accipere, scilicet anima mea turbata est ualde: id est debilitata in suis ossibus, id est, in suo robore. Et quia perturbata est, tu Domine, usquequo cesses? id est quare me hic non uris? quare me non secas ut in die octaua me non arguas, neque corripias. Noli cessare, sed sicut te auertisti a  me auerso a te: ita conuertere ad me, id est fac te conuersum ad me, faciendo me conuersum ad te. uel aliter: Quia conturbata sunt ossa mea, id est conturbata est anima mea in semetipsa. Superior enim uis anime, id est ratio repugnat inferiori, id est sensualitati. Et quia anima mea turbata est in semetipsa, usquequo turbaris in me: id est, ascendet ad id tua turbatio, ut uel me arguas, uel me corripias, cum hoc sit quod in hominem in hoc seculo se turbantem, id est corripientem non turberis, et in hominem se hic non turbantem turberis? Et quia anima mea turbata est in semetipsa, id est quia se corripit, conuertere, Domine, id est, esto conuersus ad conuersum ad te, scilicet conuertere ad me, qui sum conuersus ad te, sicut scriptum est: Conuertimini ad me, et ego reuertar ad uos. Et non solum conuertere, sed etiam eripe animam meam perplexitatibus huius uite inherentem, et saluum me fac dando perseuerantiam, non propter meritum meum, sed propter  misericordiam tuam. Nam cum sepe tua transgressus sim precepta propter meritum meum, nichil mihi debetur, nisi iusta damnatio: sicut scriptum est: Peccatori datum preceptum non seruanti, nichil debetur, nisi iusta damnatio. In hoc uersu ostenditur difficultas saluationis, et in sequenti locus conuersionis. Nam ubi dicitur, Conuertere, Domine, et non solum conuertere; sed etiam, eripe animam meam, et non solum eripe me; sed etiam saluum me, fac et non propter meritum meum, sed misericordiam tuam, quia per me nichil possum: difficultas magna in saluato esse ostenditur; et quanto res difficilior est, et quanto maiore labore adipiscitur, oportet ut maior custodia adhibeatur; et sic probatur a contrario, quod si magna difficultas est saluato, magna debetur pena non saluato.

Quoniam non est in morte. Tu, Domine, conuertere in hoc seculo, quia in morte non est qui memor sit tui: id est, post separationem corporis et anime nemo memor tui efficitur cum sua utilitate: id est, nemo  qui in hoc seculo de peccatis suis non compungitur, postquam mortuus est, utiliter compungitur: quia hic tantum locus est misericordie, post hoc seculum tantum locus est iustitie. Et ideo eripe animam meam, et saluum me fac hic: quia quis confitebitur tibi in inferno? In inferno confessio fieri non negetur, nec de diuite opponatur, qui confessionem in inferno fecisse legitur animo dicens Abrahe: Pater Abraham miserere mei, et mitte Lazarum ut intingat extremum digiti sui in aquam, ut refrigeret linguam meam, quia crucior in hac flamma. Sed per infernum ille profundissime tenebre intelligantur, in quas impii cum suo capite diabolo post diem iudicii proiicientur, quando ultra locus confessionis non erit. uel aliter: Domine, conuertere ad me conuersum, ne sim in morte: id est, in aliquo criminali peccato, quod uere est mors anime; et sic sim immemor tui, quia non est qui in morte memor sit tui: id est, nemo utiliter tui recordatur, dum a criminali peccato impeditur: quia et si  aliquando compungatur, non ideo saluabitur, nisi a criminali peccato penitus remoueatur. Et ideo eripe animam meam, et saluum me fac, ut non existens in inferno tibi confitear: quia quis confitebitur tibi in inferno? id est, quis poterit tibi laudabilem confessionem facere, si sit in inferno, id est, in uitiorum profundo? nullus. Sicut scriptum est: Peccator cum uenerit in profundum uitiorum, contemnet. Confessio alia laudabilis, alia penalis. Laudabilis est, quando aliquis de bene factis Deo laudes agit; sicut: Confiteor tibi, Domine rex, etc. Penalis est, quando aliquis sua peccata confitens ea damnat, et inde penam postulat. In hoc uersu secundum priorem sententiam locus conuersionis ostenditur.

Laboraui in gemitu meo. Domine, sana me; et ego in quantum potui ad sanitatem recipiendam me idoneum feci: quia laboraui in gemitu meo, id est, assidue propter peccata mea gemui. Et lauabo lectum meum per singulas noctes, id est, purgabo meam conscientiam  per singulos lapsus peccatorum, lacrymis meis, id est lacrymis cordis. Et non solum lauabo, sed etiam stratum meum, id est, eamdem conscientiam meam rigabo, id est, interius perfundam lacrymis. Lauare enim dicitur, aliquid exterius humectare; rigare uero, perfundere interius. Merito conscientia lectus uocatur. Sicut enim lecto quiescitur ac laboratur: quiescitur a sanis, laboratur ab egris; ita conscientia quiescitur ac laboratur: quiescitur in bona conscientia, laboratur in mala. Possumus etiam per lectum accipere delectationem, quia in delectatione sicut in lecto quiescitur et laboratur: quiescitur in bona, laboratur in mala. Possumus etiam per stratum aliud accipere quam per lectum. Nam corpus merito per stratum intelligitur. Sicut enim stratum est lectus de stramine, qui leuiter a uento potest destrui, sic corpus leuiter potest ledi et laniari. Itaque exponendum est: Non solum lauabo meum lectum, id est, meam conscientiam, sed etiam rigabo  stratum, id est, corpus lacrymis perfundam. Sciendum est quod positionem diuersorum temporum, ut laboraui et lauabo, non facit necessitas narrantis, sed affectio orantis. Potuit enim dixisse Psalmista, laboraui uel laui; uel potest dici, laboraui et lauabo, ita esse dictum, ut istud est: Seruiui tibi quadam re, sed quia per hoc tibi non suffeci, faciam istud aliud, ut tibi sufficiam.

Turbatus est a furore oculus. Ideo lauabo lectum, quia oculus meus, id est, interior homo meus, turbatus est, id est, obstupescit a furore tuo, id est, furorem quem in die iudicii impiis ostendes contuendo, et peccata mea reminiscendo. uel interior homo meus turbatus est, id est cecatus a furore, id est, a peccato primi parentis. Et ideo etiam turbatus est oculus meus, quia inueteraui inter omnes inimicos meos, siue carnales, siue spirituales. Carnales, siue uideantur amici uel inimici. Nullus enim maior inimicus est anime, quam temporalis amicus, pro quo sepe in terrenis tantum laboratur, quod Deus postponitur.  Ideo dicit: Inueteraui, quia factus est membrum primi et ueteris hominis, uel quia comparabilis est ueteri uestimento, quod nec usui ualet nec ornamento. uel aliter: Oculus meus, id est interior homo meus, turbatus est a furore, id est, ab ira sua, que ipsum cecauit, neque ipsum patientem esse permisit. Et non solum est turbatus ira propria, sed etiam inueteraui inter omnes inimicos meos, siue carnales, siue spirituales.

Discedite a me omnes. Fidelis anima preterita peccata reminiscens, et ea ingemiscens a Domino se exauditam ostendit. Et proponens se nobis exemplum, quod si peccata nostra ingemuerimus, a Domino exaudiemur, sic dicit: Inueteraui inter omnes inimicos meos, sed o uos, mei inimici, siue spirituales, siue carnales, qui operamini iniquitatem, et in me prauis persuasionibus, et in uobis malis operibus, discedite a me, modo spiritualiter, quandoque discessuri localiter, scilicet quando uobis  dicetur: Ite maledicti in ignem eternum, quia Dominus exaudiuit uocem mei fletus, id est, uocem mei flentis.

Exaudiuit Dominus deprecationem meam. Probatur a partibus, quod uere Deus exaudiuit uocem meam, quia exaudiuit deprecationem meam factam pro peccatis meis, et suscepit orationem meam, factam pro perseuerantia. Namque pro peccatis delendis proprie fit deprecatio, pro perseuerantia in bono oratio.

Erubescant et conturbentur. Et quia Dominus suscepit orationem meam, erubescant. uel aliter: Ita discedant mei inimici a me, quod erubescant in die iudicii in propria conscientia, dicentes: Nos insensati uitam illorum estimabamus insaniam, et mortem eorum sine honore. Ecce quomodo inter filios Dei collocati sunt? Et conturbentur uehementer penas timendo, et conuertantur de malo in peius, quando in profundissimas deiicientur tenebras, et de illa  conuersione erubescant ualde, id est, uelociter. Quod cito erit, id est, que erubescentia cito fiet. Tempus enim breue est. Sciendum est quod istud Erubescant dicentes: Nos insensati uitam illorum reputabamus insaniam, referendum est tantum ad carnales inimicos, et non ad spirituales, id est, non ad diabolos, quia ipsi non dicent hoc. uel aliter: O uos carnales inimici, qui modo et in me et in uobis operamini iniquitatem, discedite a me secundum malam mentem, et accedite secundum bonam, quod iuste debetis facere, quia Deus exaudiuit uocem fletus mei, id est, Deus meus me flentem peccata mea exaudiuit, et similiter uos flentes uestra peccata exaudiet, et ideo mei inimici erubescant de preteritis peccatis suis. uel ita discedant a me, quod erubescant de peccatis suis, et conturbentur inde uehementer, id est, ualde. Inde compungantur in cordibus suis, et sic conuertantur ad penitentiam. Et erubescant ualde de hoc quod prius gloriabantur in peccatis suis, et hoc  faciant uelociter, id est, absque mora. Qui enim promittit salutem penitenti, non promittit crastinam diem dilatanti. Possunt etiam isti tres uersus legi solummodo ordine mutato ad Exaudiuit Dominus deprecationem meam incipiendo, sed melius est ut legatur ordine recto



IN PSALMUM uII.

Psalmus Dauid quem cantauit Domino pro uerbis Chusi filii Iemini.



ARGUMENTUM

Ezechias ab hostibus calumniatus, et a suis proditus, Domino supplicat, imprecatus eius iudicium in eos qui mendaciter innocentem accusabant.



EXPLANATIO.

Chusi interpretatur Aethiops, quo nomine Saul propter sanguinarios et crudeles mores exprimitur, et appellatur filius Iemini, quia de illius stirpe descendit,  ut Regum historia narrat. Allegorice autem Dauid Christum, Aethiopem uero persequentem populum Iudeorum intellige. Huius tituli sensum Hieronymum secutus exposui, quia sunt, ut ipse testis est qui hunc psalmum contra Absalom putant esse cantatum, quando Chusai amicus Dauid destruxit consilium Achitophel. Quos sciendum est uehementer errare, primo quia nomen Chusai per samech litteram scriptum est; hic uero per sin; deinde, quod nunquam Dauid, qui ducibus exercitus sui preceperat: PARCITE PUERO ABSALOM, de morte illius loqueretur, »Concepit dolorem, et peperit iniquitatem, lacum aperuit, etc.,« maxime qui hunc mortuum aperto capite fleuit; ad extremum, quod ille amicus Dauid filius Arachi, hic uero filius Iemini scribitur. Causam ergo suam propheta trahens in futurum mysterium Domini Saluatoris, in prima diuisione sue persone Dominum deprecatur, ut ab omnibus persecutoribus eius uirtute liberetur. Secunda sectione idem propheta rogat, ut surrectionis eius gloria manifestata  subueniat. Tertia ipsum introducit loquentem, per id quod factus est humilis, ut secundum iustitiam suam ueritatemque iudicetur; malos ultione deterrens, bonis gratuita premia compromittens. In quarta parte iterum propheta loquitur, commonens Iudeos, ut metu futuri iudicii a proposita iniquitate discedant, ne meritas luere debeant ultiones. Potest iste psalmus etiam in persona dominici hominis intelligi, si modo ea que ibi humiliter dicta sunt, ad nostram infirmitatem referantur, que ille gestabat.



COMMENTARIUS.

Domine Deus meus in te speraui. Psalmus iste sic intitulatur: Psalmus Dauid, quem cantauit Domino pro uerbis Chusi filii Iemini. Legitur in secundo libro Regum, quod Absalom patrem suum Dauid crudeliter persequens, de regno fugauit. Cumque eum fugientem Chusi quidam familiaris suus comitari uellet, Dauid illum summopere rogauit ut rediret, atque in Absalom partes se confertet, eiusque consilia  que contra eum auctore consecretario suo Achitophel machinabatur, diligenter notaret, atque secretius ei denuntiaret. Quapropter Chusi ad Absalom rediit, et que Dauid rogauerat, fideliter peregit. Ex historia hac psalmus iste sumpsit occasionem; sed quia historia non continetur in psalmo, interpretationes nominum insistamus, ut per eas ad psalmi mysterium perueniamus, que tales sunt. Chusi interpretatur silentium, Iemini uero dextra; Achitophel fratris ruina. Ex his interpretationibus occurrit nobis iterum traditor Iudas gerens figuram Absalom, iuxta quod interpretatur Absalom pax patris, quia pater eius, id est, Christus, in eum pacem habuit, quamuis ille suis dolis bellum in corde gereret. Et sicut Euangelio inuenimus discipulos filios uocatos, uelut ibi: Non possunt filii sponsi lugere quandiu cum ipsis est sponsus, sic inuenimus et fratres dictos, ut cum dicitur: Ite, nuntiate fratribus meis. In hac quoque prophetia dicitur: Narrabo nomen tuum fratribus meis. Et in Apostolo: Primogenitus in multis  fratribus. Quare discipulus ille, qui Dominum sceleratis dolis Iudeis tradidit, recte dicitur ruina fratris, qui Achitophel interpretatur. Chusi uero quod silentium interpretatur, recte intelligitur Dominum nostrum Iesum Christum contra dolos illos silentio, id est, altissimo secreto dimicasse, hoc scilicet silentio, quod cecitas ex parte contigit in Isrel, quando Dominum persequebatur, ut plenitudo gentium intraret, et sic omnis Isrel saluus fieret. Hoc silentio Dominus noster iehsu Christus uenerabilis passionis sue sacramenta occultans, uoluntariam ruinam fratris, id est, nefarium scelus proditoris ita in sue misericordie atque prouidentie ordinem conuertit, ut quod ille ad perniciem unius hominis peruersa mente faceret, hoc ipse ad salutem omnium prouida gubernatione conuerteret. Cantat ergo psalmum Domino perfecta anima, digna nosse illud silentium; cantat pro uerbis Chusi, id est, pro reuelatione illius silentii. Apud infideles enim et persecutores  silentium atque secretum est, apud fideles uero non silentium; sed uerba silentii, id est ratio manifestata et exposita illius secreti. Quod secretum dicitur Chusi filius Iemini, id est, dextri. Non enim abscondendum erat a sanctis, quod pro sanctis gestum est. Cantat ergo in prophetia Domino perfecta anima, cui secretum illic innotuit pro uerbis Chusi, id est, pro manifestatione illius silentii, quod Deus Pater dextra, id est, fauens et propitius ad salutem nostram operatus est. Quare hoc silentium dicitur filius dextri, id est Chusi, id est, filius Iemini. Sciendum quod uerba hactenus dicta sunt beati Augustini. Que si cui grauia uideantur, eorum colligat summam his planioribus uerbis expositam. Agit in hoc psalmo queque perfecta anima laudes Deo Patri, quia sibi sacramentum passionis Domini nostri Iesu Christi malis occultatum reuelauit. Quia Dominus noster iehsu Christus sub tanto silentio, id est, sub tanta patientia et humilitate seuitiam persecutionis  impiorum Iudeorum et traditoris Iude ad humilitatis exemplum tolerauit, ut ipsi diuinitatem eius non cognocentes machinarentur illud ad eius unius perniciem, quod Deus Pater misericors et propitius mirabili ordine conuertit ad omnium credentium salutem. Si enim cognouissent, nequaquam Dominum glorie crucifixissent. Hoc itaque silentium illud quo Dominus noster iehsu Christus contra dolos persecutorum dimicauit, fuit illa cecitas, que in Isrel contigit, ut in omnes gentes lux intraret. Hoc illa prouida gubernatio, que nequitiam persequentium ineffabili uirtute conuertit ad salutem omnium, pro quo reuelato cantat in hac prophetia perfecta anima Domino. Exponitur autem secundum hanc sententiam premissus titulus ita: Psalmus iste attribuitur uel ipsi Dauid prophete, de quo dictum est, Inueni mihi Dauid filium Iesse, uirum secundum cor meum, uel cuicunque ita perfecte anime, quem psalmum cantauit illa perfecta anima, id  est, exsultanter protulit non tam uoce, quam bona operatione, ad laudem Domini pro uerbis Chusi, id est, pro manifestatione supradicti silentii quam Spiritus sanctus sibi fecit. Qui Chusi id est quod silentium est, filius Iemini, id est, dextri, quia Deus Pater dextra, id est, misericors ad salutem omnium illud fieri disposuit. Huic expositioni obuiat beatus Hieronymus, et quodammodo inuehitur in beatum Augustinum, dicens quod Chusi de quo psalmus intitulatur non fuerit Chusi Arachites, qui consilia Achitophel dissipauit, sed quidam alter Chusi, iuxta quod titulus iste taliter exponitur. Chusi interpretatur Aethiops. Aethiopes autem omnes denigrati in peccatis dicuntur: hic uero per Aethiopem, id est, Chusi, accipitur maxime Saul, qui persecutus est sanctum Dauid, per quem Saulem omnes persecutores mortiferi, qui significatum Dauid, id est, Christum tam in se quam in membris persequuntur, recte intelliguntur. Saul enim interpretatur petitio, quod nomen quantum ad interpretationem, mittit nos ad  mortem, de qua scriptum est: Deus non fecit mortem, sed impii accersiuerunt eam sibi manibus et pedibus. uerba Chusi, id est, Aethiopis accipiuntur deuocationes, quas persecutores in sanctos faciunt. Quorum uerborum alia sunt uisibilia, alia inuisibilia. uisibilia uerba dicuntur facta, inuisibilia uero uoces que proferuntur. Aliquando enim persecutores nituntur deuocare sanctos factis, id est, tormentis illatis, aliquando minis. Ab his uerbis quelibet perfecta anima iam a Domino partim liberata, qui eam cognoscere fecit, quam iniqua sint et quam nociua uerba illa, agit ei gratias et laudes in sequenti psalmo, utque eum adhuc penitus liberetur, exorat. Sic igitur beatum Hieronymum sequentes, supradictum titulum exponimus. Psalmus iste attribuitur Dauid, id est, cuique perfecte anime, quem ipsa cantauit ad laudem Domini, pro uerbis Chusi, id est, quia meruit cognoscere uerba Chusi, id est, Aethiopis, etiam in parte liberari. Chusi dico filii Iemini, id est, grauissimi  persecutoris Saulis. Hic Iemini appositum est, non ad interpretationem, sed ad persecutorum exaggerationem, ut per hoc innuat quam graues persecutores hic accipiat, scilicet tales qui etiam ex origine persecutoris descenderant, et quorum peccata in progeniem patrum intreant. Ieminus enim de tribu Beniamin pessimus quidam fuit. De qua eadem tribu Saul grauissimus persecutor sancti Dauid, et Saulus lupus rapax, et fere omnes grauissimi peccatores fuerunt. Sciendum quod secundum has utrasque supradicti tituli expositiones potest sequens psalmus legi in uoce cuiuslibet perfecte anime, siue Dauid, siue cuiuslibet perfecti de illo priori populo, qui fuit ante natiuitatem Christi, siue de hoc populo posteriori. Quod secundum uarietatem sententiarum que inferius dicitur, necesse est taliter accipi. In uoce autem perfecte anime prioris populi legetur sic. Quasi dicat: Domine, speraui in te, non in me, sicut Adam fecit, qui non ex te, sed ex se pendere uoluit; neque  in carne, quia omnis maledictus qui carnem brachium suum ponit. Sed speraui in te, id est, totam spem meam conieci in te; et in te merito, quia tu qui omnium Deus es potestate, meus es uoluntate; et ideo saluum me fac, id est, conserua me propter perseuerantiam eripiendo a persequentibus me, id est, a membris diaboli me deuocare uolentibus omnibus, id est, tam inuisibilibus, quam uisibilibus, tam occurrentibus quam subsequentibus; et preterea libera me ab ipso capite, id est, a principe tenebrarum diabolo, ne ille qui est ut leo rugiens, querens quem deuoret, quando, pro aliquando, rapiat animam meam ad terrenas delectationes Tunc enim rapitur anima, quando a Domino retrahitur, et terrenis delectationibus implicatur. Et uere rapiet, dum non est qui redimat me ab ipso diabolo, si tu non liberabis me, neque qui sanum faciat ab eius membris, nisi tu saluum facias me. uisibiles persecutores sunt praui homines nos malis persuasionibus suis deuocantes; inuisibiles uero sunt  uitia ipsa, siue cacodemones, per prauas suggestiones ad peccata nos incitantes, et sicut Isreliticus populus ab Aegypto rediens, habuit quosdam persecutores persequentes, sicut Pharaonem et exercitum eius, et quosdam occurrentes, scilicet Amalec et alios populos, qui ei ad resistendum atque repellendum occurrerunt, ita perfecta anima de tenebrarum potestate recedens, habet subsequentes hostes, uitia preterita, et quicunque homines uel demones ei quodlibet peccatum iam persuaserunt; habet etiam occurrentes hostes, scilicet uitia futura, siue quoslibet ad ea ipsa persuasores. Quod innuit ubi dixit: Ex omnibus persequentibus me; et quia quandiu in carne sumus locus mortis est semper in nobis, et ideo quantumlibet perfectis hostis semper imminet, auctor scilicet mortis diabolus, ideo perfecta anima postquam a membris eius saluari rogauit, ab ipso etiam capite liberari petit, et potest illud plane a quolibet et diligenter consideranti supradicto titulo utique adaptari.

 Domine Deus meus. Resumptio est hic eiusdem nominis, quod superius posuit, et spectat quod hic dicitur aperte ad priorem titulum. Ostendit enim perfecta anima, cuius uox est in hoc psalmo, sibi reuelatum esse dominice passionis mysterium atque secretum, id est, patientiam et humilitatem, quam Dominus noster iehsu Christus in passione sua habuit, qui retribuentibus sibi mala pro bonis, bona pro malis retribuit, orando Patrem pro eis. Ostendit, inquam, cum se illud secretum, ut alios suo exemplo prouocet, quantum possit imitari dicit, et quasi Dominus exponens eis silentium hac admonitione usus esset: Ego pro te impio et peccatore tam humiliter persecutores meos sustinui, tam patienter proditorem pertuli. Quid ergo tu facies? nonne me imitaberis? Quasi, inquam, ita Dominus diceret, respondet ipsi perfecta anima, dicens illa ita: Domine, qui me pretio sanguinis tui redemisti, et Deus meus qui me creasti, si feci istud quod non debui; et exponit  quod istud, scilicet, si est in manibus meis, id est, in operibus meis illa etiam iniquitas, que apud homines est equitas; et determinat que, scilicet, si reddidi, te non imitando, mala pro malis, retribuentibus mihi mala pro bonis, et non bona pro malis. Hic magnam patientiam notat. Maior enim patientia est, non reddere malum pro malo aliquibus qui susceptis beneficiis inferunt nobis mala, quam si nocere uoluissent nullo beneficio prerogato. Et est tale hoc totum, quasi dicat: Domine, si non feci quod debui, id est, si imitata non sum quod tu faciendo me facere docuisti, sed malum pro malo reddidi, incurram hoc malum, scilicet, decidam, id est, deuincar, ab inimicis meis inuisibilibus inanis, id est, inuictoriosus factus in anima, qui extrinsecus uictor reddendo malum pro malo esse uolui. Quod fiet merito, id est, iuste, scilicet quia ego potius quod peius est, quam quod bonum est, facere uolui. De hac inanitate dicitur: Inaniter se iactat, qui, cum sit homo,  cupit se uindicare de homine; et dum hominem querit palam superare, uincitur a diabolo occuite inanis effectus uana et superba letitia, quia uinci non potuit. Nescit uero quanto gloriosior triumphus sit animum suum superare, quam alium uincere. Unde Salomon: Fortior est expugnator animi expugnatore urbis.

Persequatur inimicus animam meam. Ita decidam ut inimicus, id est, diabolus, persequatur interius animam meam; quia eius est semper persequi, ne uacet, subdit et apprehendat, id est, decipiat eam. Qui enim semper persequitur, non semper comprehendit, quia non semper decipit; et ita comprehendat, ut conculcet, id est, conculcatam reddat uitam meam, id est, animam meam, in terrenas concupiscentias, in tantum ut in terram eam redigat, id est, cibum suum eam faciat. Diabolus enim non tantum leo, sed et serpens dicitur. Et serpenti a principio dictum est: Super pectus tuum gradieris, et terram comedes, quia diabolus animas illas, que terra sunt, id est, que ex toto  terrenis concupiscentiis et malis delectationibus inuolute sunt, cibum habet, quia in eis delectatur et reficit se. Et ita conculcet uitam meam, id est, animam meam, ut gloriam meam, id est, gloriosam conscientiam meam, deducat in puluerem, id est, destruat. Dicit Apostolus: Quia gloria nostra est, testimonium conscientie nostre. Hec gloria uera, solida et perfecta est, dum tantum interius ubi solus Deus conspicit habetur. Cum uero exterius in humana laude causa elationis queritur, tunc a priori soliditate quasi in puluerem, id est, in dissolutionem deducitur. Unde Betius: Minuit enim quodam modo bonum conscientie probantis se. Et Macrobius: Sapiens ponit fructum in conscientia, stultus uero in laude. Monet autem hic superbiam siue elationem ab omnibus perfectis maxime esse cauendam. Nam hoc uitium tale est, quod etiam in recte factis timendum est, et quod primum occurrit recedentibus a Domino uelut in Adam, et nouissimum occurrit redeuntibus omnibus etiam aliis iam superatis. Sciendum  quod huiusmodi dicta in diuina pagina, quale istud est: Decidam merito, et persequatur inimicus, etc., non imprecatio, ut uidentur, dicenda sunt, sed est prophetia in prophetis, assentans diuine sententie. Generaliter autem ubicunque potest dici aggratulatio iusti iudicii Dei, dicuntur. Hic autem hec posita sunt, non ut prophete perfecta anima, quod hec mala incurrere debeat, sed ut per hoc ostendat, quod futurum sit talibus, in quibus ea sunt, que a se remoueri innuit, scilicet, qui faciunt quod non debent, uel non faciunt quod debent. Ponit quasi consequens ad oppositum prioris antecedentis. Quasi dicat: Si feci quod non debui, uel non feci quod debui, tunc incurram supradicta mala. Si autem feci quod debui, uel non feci quod non debui, id est, si imitata sum te, tunc tu, Domine, fac mihi quod debes, scilicet, exsurge persequentibus me in ira tua; id est, fac innotescere eis quam ineuitabilis et terribilis super malos sit ira tua futura, ut conuertantur  et persequi me desistant. Et exaltare in finibus inimicorum meorum, id est, potestatem et dominium obtine in impiis. Qui prius fuerunt fines inimicorum meorum, scilicet possessio diabolorum, scilicet, fac de impiis pios, ut per hos inimicos, a quibus ante blasphemabaris, glorificetur nomen tuum. Et ut possis exaltari, exsurge in precepto quod mandasti. Quasi dicat: Mandasti, o Domine, primo homini obedientiam et humilitatem, que ille per superbiam instinctu diaboli amisit. Ad quam superbiam deuincendam exsurge tu, Domine Deus meus, in illo precepto quod mandasti, id est, appare in humilitate et obedientia assumpte carnis, per quod exsurges contra inimicos debellando eos. Et debes exsurgere, quia sic synagoga, id est, congregatio multorum populorum credentium circumdabit te ad imitandum. Circumdabit recte ponit. De his enim dictum est: uiuo ego, dicit Dominus, quia his omnibus uelut ornamento uestieris. Et propter hanc synagogam, id  est, multitudinem credentium confirmandam, post peractam obedientiam assumpte carnis, tu, Domine, cui soli proprium est per te ascendere in celum, unde dictum est, »Nemo ascendit in celum, nisi qui de celo descendit,« regredere in altum, id est, in celum unde descendisti, ut inde mittas Spiritum sanctum ad confirmanda corda credentium. Hec sic exposita proprie conueniunt anime de priori populo. Non enim alicui de posterioribus conuenit optare que precesserunt, scilicet, incarnationem Christi et eius ascensionem.

Dominus iudicat populos. Probat perfecta anima de priori populo conuertendo se ad nos, quod uere Dominus post obedientiam completam regredietur in altum, quia ille regrediens uerus Dominus, qui sedebit ad dexteram Patris, et cui Pater omne iudicium dedit, iudicabit damnando, non saluando populos infideles, nunc interim occulto iudicio, scilicet, dando eos in tenebras interiores, tandem autem manifeste  dando eos scilicet in tenebras exteriores.

Iudica me, Domine, secundum iustitiam meam. Fidelis anima, que ante perfectionem timebat ne argueretur, uel corriperetur in iudicio, quia iam perfecta facta est et secura, per cogitationem supradicti silentii, iam non timens iudicium, dicit: Tu, Domine, qui iudicas malos secundum merita sua, iudica etiam me hic secundum iustitiam meam, id est, secundum hoc quod conueniens est illi iustitie, imitor silentium tuum reddendo bonum pro malo; et secundum quod conuenit innocentie mee, qua nec ledo me nec alterum. Iustitiam et innocentiam dico, que sunt super me, id est, que non a me, sed a te habeo, qui super me es. Omne enim datum et omne donum perfectum desursum est datum a Patre luminum. Iudicare hic accipitur in bono, scilicet, pro temporalibus flagellis, que Deus ad custodiam sanctitatis in presentiam concedit perfectis, et ad exemplum iusti iudicii sui. Qui enim non parcit hic dilectis filiis, multo minus parcet in futuro seruis fugitiuis. Sciendum  duo officia esse medicine: alterum quo repellitur infirmitas, alterum uero quo custoditur sanitas. Fidelis ergo anima que superius in alio psalmo sanari rogauit, ubi dixit: Miserere mei, Domine, sana me, et reliqua, iam adepta sanitate rogat hic reliquum officium medicine, scilicet, quo custodiatur sanitas, dari sibi a Domino cum dicit: Iudica me, Domine, etc.

Consumetur nequitia peccatorum. Sic continuatur: Ut tu, Domine, iudices me secundum quod rogo, permitte ut consumatur, id est, perficiatur contra me nequitia peccatorum, scilicet, permitte impiis quod eis propositum est implere in me, ut me flagellent et persequantur; et hoc modo diriges me iustum, quia flagella illa erunt custodia sanitatis mee. Semper enim persecutio malorum salus est bonorum. Unde dictum est: Impius uiuit pio. Quod enim fornax auro uel palee, quod lima ferro, hoc impius facit pio. Nam sicut palea incineratur, aurum uero purgatur, sic in persecutione iustus fit iustior, et  sordidus sordidior.

Scrutans. Ostendit quod uere Deus dirigit iustum, quia scrutatur corda, id est, cogitationes et renes, id est, delectationes ipsius iusti, non sola cognitione, ut in peccatoribus, sed etiam dignatione. Quod est quedam ipsius directio. Proprium est Dei scrutari corda et renes. Homo enim secundum sola facta uel dicta iudicat, non uero discernit quo animo quid quisque faciat, uel quid quemque delectet; Deus uero discernit quo animus cuiusque intendat, et quid quemque delectet. Et quia uidet quod tota intentio malorum ad concupiscentiam oculorum et carnis spectat, bonos uero non ima, sed summa delectant, ideo utrosque iuste iudicans, illos errare permittit, bonos uero dirigit. Renes proprie pro carnalibus delectationibus ponuntur, quia renes et inferior pars in homine sunt, et regio illa quam maxime uoluptas humane generationis inhabitat, et per quam in huius mundi miseram atque erumnosam letitiam per  prolis successionem humana natura transfunditur: hic tamen renes pro bonis delectationibus accipiuntur. Possumus etiam per corda hic accipere curas, per renes uero exitus curarum. Nam ad id quisque peruenire optat, quod eum delectat.

Iustum adiutorium meum a Domino. Ideo diriges tu me, Domine, iustum per flagella mea, quia hoc quod uere est meum adiutorium, scilicet, ut a te dirigar, iustum est mihi dari a te Domino, qui rectos corde facis saluos esse rectitudine perseuerare . Quasi dicat: Iustum est, Domine, ut qui mihi infirmo medicinam restituende sanitatis . Hinc Apostolus dicit: Si Christus pro nobis mortuus est, cum impii, multo magis salui erimus ab ira per ipsum. Recti corde dicuntur, qui mundis cogitationibus supernas delectationes associant.

Dominus iudex iustus et fortis. Postquam perfecta anima que iam sanitatem a Domino recipit, occasione sumpta de iudicio occulto, quod nunc in impiis  sit pro medicina sanitatis conseruande, interpositionem faciendo, orauit, redit ad iudicium de impiis. Quasi dicat, conuertens se ad impios: Quando quidem Dominus, o uos, impii, iam iudicat occulto iudicio, id est, per cecitatem mentis, quid fiet uobis in extremis? Manifeste, scilicet, tunc uos in exteriores tenebras dabit. Quod non denegasti, tribuas etiam medicinam confirmande sanitatis. Sic dicit: Deus Pater, qui iudex iustus est, reddens singulis pro meritis, et qui fortis est, id est, cui nullus poterit resistere, et tamen patiens est in presenti, quia non irascitur, id est, non congregat ministros ire sue, id est, diabolus, ad ulciscendum per singulos dies, quos ministros humana pena non per iustitiam, sed propter propriam nequitiam delectat, et ideo semper ad nocendum parati sunt; Deus, inquam, qui iudex est, nisi uos, impii, interim conuersi fueritis penitentiam agendo, dum occulte uos iudicat, tandem uos manifeste iudicabit, quia gladium, id est, Filium  suum, quem in primo aduentu reconditum in uagina humanitatis humilem misit, in secundo aduentu iudicii uibrabit, id est, in tam manifesta ira mittet ipsum iam reuelatum, ut coruscet lumen piis et terrorem impiis, iustis appareat mitis, et terribilis iniustis; et hoc non sine prouidentia faciet, quia iam tetendit arcum suum, id est, Scripturam Noui et ueteris Testamenti, in qua illud minatur constituit: que ideo comparatur arcui, quia sicut in arcu rigiditas ligni flectitur per neruum, ita in ipsa Scriptura per fortitudinem Noui Testamenti quasi per neruum flectitur et mollitur duritia ueteris Testamenti, cuius umbra per ipsius ueritatem explanatur, et ita tetendit arcum quod ipsum preparauit iam tanquam ad iaculandum, id est, quod certissimam mortem in eo promittit impiis. Et preterea preparauit in eo arcu, id est, instruxit et docuit in ipsa Scriptura diuina uasa mortis, id est, apostolos, qui ex se tanquam ex uase liquorem talem, id est, tales sententias, fuderunt, que credentibus fuerunt ad uitam, non  credentibus uero ad mortem. Unde Apostolus: Christi bonus odor sumus Deo, aliis quidem ad uitam, aliis autem ad mortem. Et effecit etiam in eo arcu sagittas suas, id est, diuinas et penetrabiles sententias, uel sanctos et apostolos ibi instruxit, ardentibus, id est, dilectoribus suis, ut ipsi inde utilitatem haberent. Apostoli ideo sagitte uocantur, quia diuinis sententiis frigida corda penetrantes, credentium incenderunt ea illo igne de quo dictum est: Ignem ueni mittere in terram, et quid uolo nisi ut ardeat? id est, dilectionem Dei et proximi. Possunt etiam uasa mortis heretici uocari, quos quia praua uota et causa arrogantie ad diuinas Scripturas accedunt, Deus permittit eos et praue intelligere, et praue ad suam et multorum mortem exponere. Unde recte uasa mortis dicuntur, quod tamen non inutiliter permittitur fieri quantum ad fideles. Coguntur enim ueri catholici per illos ueritatem in diuinis sententiis scrutari atque intelligere. Unde dicit Apostolus: Oportet esse  hereses, ut qui probati sunt manifesti fiant. Christus ideo dicitur gladius, quia et per eius humilitatem Deus Pater inimicos suos superauit, et quia per ipsum, ueluti per gladium, cesura et separatio inter bonos et malos in die iudicii.

Ecce parturit iniustitiam. Ostendit quibus sint apostoli uasa mortis. Quasi dicat: Ecce potest uideri quod uere sunt uasa mortis quibusdam. Nam aliquis parturit iniustitiam, id est, laborat per consensum implere iniustitiam, id est, quamlibet deceptionem. Et hoc ideo, quia concepit dolorem, id est, delectationem contraxit ex dolore, id est, ex aliqua terrena re. Et quia concepit et parturit, ideo postea parit iniquitatem, id est, perficit ipsam deceptionem. Nota quod dicat dolor. Angustia et labor dicuntur terrene res, que labor sunt in acquirendo, angustia in retinendo, dolor in amittendo. Parturire uero est labor ante partum, parere autem partum emittere. Concipit ergo aliquis ex dolore, quando delectationem  prauam ex aliqua re terrena contrahit. Parturit ergo, cum delectationi consensum adhibet, et in quo delectabatur, perficere satagit. Parit autem, quando in aliis perficit. Si autem uasa mortis, ut supra dictum est, hereticos accipimus, iam secundum hoc continuatio eadem erit. Sententia uero in hoc mutabitur, quia ostendetur non quibus ut de apostolis, sed qualiter sint uasa mortis. Delectatur enim aliquis hereticus in persuasione praua, adhibet consensum et cum consensu etiam adiungit actum.

Lacum aperuit et effodit. Idem quod dixit superior uersus, aliis uerbis, ut plus addat, repetit. Lacus est aque locus, cuius fundus latet. Huic comparatur occulta delectatio in terrenarum rerum fraude. Lacum aperire est lacum dilatare; lacum uero effodere est in altum deducere. Lacum ergo facere est fraudem aliquam in terrenis parare. Aperire uero est consensum delectationi ipsius adiungere. Effodere uero est operationi ipsius fraudis insistere. Et quia aliquis lacum fecit, aperuit et effodit, ideo incidit in foueam  quam fecit, id est, priorem et grauiorem casum passus est in fraude, quam alii parauit. Dicit enim beatus Augustinus, quod quisque non prius peccat in se, quam in alterum. Apparet ergo quod quicunque alium in terrenis fraudare cupit, se prius quam illum decipit. Ille enim patitur damnum pecunie, iste damnum innocentie. Ille leuiori damno exterius multatur, iste mucrone auaritie interius grauiter sauciatur. Hoc ideo apposuit, ut ostenderet iustum iudicium Dei, quia Deus infert supplicium malis, non ex sua ira, sed ex eorum propria nequitia, ita ut que fuerunt blandimenta homini peccanti, sint instrumenta Deo punienti. Nec pretereundum quod sicut in utero facto concepto aliud gignitur et aliud concipitur, semen enim concipitur, homo generatur: ita etiam in superiori similitudine, dolor, id est, res aliqua per delectationem concipitur, iniquitas autem generatur.

Conuertetur dolor. Ostendit quomodo aliquis incidat in propriam foueam, ita scilicet dolor eius, id  est, nequitia eius, conuertetur in caput eius, id est, in animam eius que debuerat preesse, faciet subesse, et que debuerat imperare ipsam faciet seruire. Omnis enim qui peccatum facit, seruus est peccati, et iniquitas eius descendet etiam in uerticem ipsius, id est, erit superior ratione, que ratio est quasi uertex in capite; id est, in anima, quia dignior uis anime est. Ubicunque enim libido dominatur, ratio premitur et subiugatur. Possunt etiam hi duo uersus precedentes ad solam similitudinem legi. Quasi diceret: Quid censes putandum de illo qui concipit dolorem et parturit atque parit iniquitatem? Idem scilicet quod de illo qui tota uita sua preparet aliquem lacum, et tandem precipitaretur in ipsum, et tunc dolor eius: id est, quidquid terre cum dolore de lacu exhauserat, regeretur super caput eius. Et idem etiam quod de illo qui cum inique parauisset alicui furcam uel penam aliquam, postea iniquitas eius descenderet in uerticem ipsius, iniqua illa pena retorqueretur in ipsum,  sicut contigit Aman de pena quam Mardocheo parauerat, et aliis multis. Nam sicut utrique istorum labor suus esset, sic uero omnibus terrenis fraudibus insistenti labor suus omnis erit ad damnationem.

Confitebor Domino. Postquam anima considerauit in bonis et in malis iustum iudicium, quia Deus sic protegit iustos ut ipsos de se illuminet, sic punit iniustos ut non de sua ira, sed de propria nequitia eos damnet: facit laudabilem confessionem Deo, de tanta iustitia eius dicens: Confitebor Domino secundum iustitiam eius, id est, laudabo Dominum propter iustum iudicium eius in uocis confessione, et etiam psallam, id est, bona et suauia opera faciam nomini Domini, id est, ad glorificandum nomen non meum, sed ipsius Domini: et merito, quia altissimus est, et ideo dignus omni laude. Huc illud attinet: Ut uidentes opera uestra, glorificent Deum qui in celis est. Nec uacat hec confessio. Quidam enim erant qui damnationem malorum et saluationem bonorum, non iusto iudicio Dei  sed fato uel constellationi, uel ceteris talibus ascribebant. Sciendum quod si iste psalmus in persona perfecte anime de posteriori populo legatur, nichil de supradicta lectione oportet mutari, nisi forte ubi dicit: Exsurge, Domine, in precepto quod mandasti. Iuxta quod potest etiam precedens Exsurge in qualibet lectione, continuatione non mutata taliter uariari. Quasi dicat perfecta anima de posteriori siue de priori populo: Si feci quod debui imitando te, nunc tu, Domine, fac mihi quod debes, scilicet exsurge in ira tua, id est, auge iram grauem et irreflexibilem inimicis meis, uidelicet permitte eos flagellare et persequi me. Cognosco enim dum flagellor ab illis, non me negligis, sed illis in ira exsurgis, et exaltare in finibus inimicorum meorum, id est, obtine tibi dominium inimicis meis, qui sunt fines, id est, marcha diaboli, utendo ipsis eisdem ad sui damnationem, id est, permittendo eos subtracto lumine ueritatis facere ea per que damnentur. Unde dictum est: Non enim quod uolo bonum, illud facio, sed quod  nolo malum, id ago.

Exsurge, Domine Deus. Quasi dicat: Inimicis quidem exsurge in ira, amicis uero, nobis scilicet, tu qui Dominus noster es potestate, et Deus noster creatione, exsurge in precepto quod mandasti, id est, fac nos proficere in hoc tuo precepto, hoc est preceptum m. u. d. s. d. u., scilicet ut dilectio nostra usque ad inimicos extendatur; uel fac nos exsurgere in humilitatis et obedientie precepto, quod tu mandasti, ut etiam erga persecutores nostros simus obedientes et humiles, et sic exemplo et imitatione nostra synagoga populorum, id est multitudo credentium circumdabit te, et propter hanc illuminando regredere in altum, id est, fac ut appareat regressio tua in celum, et cetera que de te dicuntur lucem ueritatis mentibus eorum inserendo. Quotidie enim Christus nascitur, patitur, resurgit et ascendit, secundum diuersorum ad fidem accedentium cognitionem. uel aliter: Exsurge, Domine, in ira tua, et exaltare in finibus inimicorum meorum,  id est, ut fias altus inimicis meis, ut ad inspectionem tui non attingant, sed cognitionem tui amittant; scilicet Iudeis, et etiam quibuslibet aliis persecutoribus exsurge, id est, fac te arduum in precepto quod mandasti, in obedientia et humilitate humanitatis tue, scilicet ut non cognoscant te uere humiliatum incarnatione, passione, et ceteris: sed putent falsa esse que dicuntur de te, et sic per horum excecationem Synagoga populorum circumdabit te, id est, multitudo fidelium uel infidelium circumdabit. Expulsio enim Iudeorum facta est receptio gentium. Et quia inter hos multi non uere fideles erunt, scilicet habentes nomen Christianum, sed non obseruantes preceptum sicut hypocrite et heretici, ideo tu, Domine, propter hanc synagogam in parte cecandam regredere, id est aufer te ab eis, eundo in altum, scilicet aspectum et cognitionem tuam eis auferendo, ut qui sordidus est, sordescat adhuc. Et uere regredietur, nam hoc modo Dominus nunc interim iudicat  populos occulte, tandem iudicaturus eos manifeste. Potest iste psalmus in persona capitis totus legi, iuxta quod titulus premissus taliter exponitur. Psalmus iste attribuitur uere Dauid, id est Christo quem ipse cantauit, id est exsultanter ad laudem eius protulit, pro uerbis Chusi, id est, quia illud quod apud persecutores et infideles erat Chusi, id est, silentium, scilicet reconciliatio per ipsius Christi meditationem facta, quia ima summis, celestia terrestribus concuncta sunt: illud, inquam, silentium factum est apud fideles uerba, id est ratio Christi manifesta. Unde factum est ut plures in eius corporis, id est Christi, perfectionem peruenerint, per cognitionem illius Chusi. Quod Chusi est filius Iemini, id est dextri: quia Deus Pater propitius mundo ad salutem omnium illud silentium per mediatorem Christum operatus est, atque ut fructificaret, ipsum quoque reuelare dignatus est, pro qua reuelatione Dominus noster iehsu Christus gratias agens Deo Patri, ut ad sui conformationem  nos exhortaretur, orat in hoc psalmo pro se et pro membris suis ita dicens: Domine Deus meus, speraui non in me, sed in te, et ideo saluum me fac, id est, saluos fac meos ex omnibus persequentibus eos, ut superius expositum est: et libera me in me ipso, ne ille qui est ut leo, id est Iudaicus populus, qui uere grauem rugitum dedit in passione contra Christum cum diceret: Crucifige, crucifige eum. Ne ille, inquam, aliquando rapiat, id est auferat animam meam, ita ut potestatem non habeam resumendi eam: et debes liberare, et saluum facere, quia non est qui redimat, id est liberet me in meipso, si tu non liberas me; neque qui saluum faciat me in meis, si tu non saluum facis.

Domine Deus meus. Resumit idem nomen, quasi dicat: Ideo etiam debes liberare me, et saluum facere, Domine Deus meus, quia non feci nec in me nec in meis quod non debui. Nam si feci istud, scilicet quod non debui, et determinat sicut superius: tunc ego  non renuo quin decidam, id est, deiiciar de inimicis meis Iudeis, inanis: id est inuictoriosus scilicet, ut non possim resumere animam meam, quod merito fieret: quia qui debueram esse caput in gloria, factus essem exemplar in ignominia, et ita decidam ut inimicus, id est, Iudaicus populus persequatur animam meam in tribulatione passionis, et comprehendat eam compellendo me ad mortem, et conculcet ipsam uitam meam, id est, animam meam in terram, post mortem, me tanquam aliquem terrenum non ualentem amplius resurgere, in sepulcro claudendo, et signum cum custodibus sepulcro adhibendo: et sic deducat gloriam meam, id est gloriam resurrectionis mee in puluerem, id est in nichilum. Si autem feci quod debui, tunc tu, Domine, exsurge in ira tua inimicis meis, et exaltare in finibus inimicorum meorum, sicut superius in proxima lectione expositum est; et exsurge in meis amicis in precepto quod mandasti, id est, fac exsurgere adherentes mihi in precepto tuo, siue dilectionis, siue obedientie et humilitatis, et sic per doctrinam  et exemplum uite illorum sicut apostolorum synagoga populorum credentium circumdabit te in me, et propter hanc confirmandam per spiritus missionem regredere in altum, me homine regrediente in altum, qui per me hominem descendisti de alto. Notandum quod non attribuitur ascendere Deo secundum localem motionem, quia omnia complet, sed descendere Dei est, hoc quod summa diuinitatis maiestas, per humilitatem humane nature uerbo unite nobis innotuit. Ascendere uero est, quod per eamdem humanitatem post mortem clarificatam, resurrectione, ascensione, confessione magna Dei potestas declarata est. uel aliter: Synagoga populorum persequentium propter zelum illorum, qui proficiens in precepto, circumdabit te in persecutione mea et meorum. Et propter hanc excecandam regredere tu in altum per me regressum, subtrahendo eis scilicet cognitionem, sicut supra dictum est. Cetera que sequuntur, non mutantur. Quod uero dicit: Iudica me, Domine, secundum  iustitiam meam, et secundum innocentiam meam super me, talia in hac lectione ad membra referenda sunt.



IN PSALMUM uIII. In finem pro torcularibus. Psalmus Dauid.



ARGUMENTUM.

Admiratur Propheta Dei potentiam, per quam gubernat cunctam mundi molem, gratiasque agit quod tantus creator hominis memoriam sit habere dignatus. Aliter Ecclesia laudem dicit Christo de fide omnium credentium. Lege ad Euangelium Marci.



EXPLANATIO.

Pro torcularibus, pro Ecclesie membris dicit: quia sicut in torcularibus presse uue durissimis gigartis comminutis, follibusque uacuatis dulcissima uina profundunt, sic in Ecclesia de obstinatis moribus, tumidaque superbia pressura penitentie suaues lacryme salubriter exprimuntur. Ecclesia ergo prisci temporis, in qua  reuera torcular est quidem corporum, sed fructus salutaris animarum, primo ingressu laudes Christi Domini leta decantat, maiestatem eius predicans, et operationis excelsa; secundo apertius uenit ad hominis naturam, quam de conditione prauissima, que Adam fuerat peccante uitiata ad magnarum rerum dicit creuisse fastigia. Sic Domini Christi ex duabus et in duabus naturis inconfusis atque distinctis una persona salubriter et indubitanter agnoscitur.



COMMENTARIUS.

Domine Dominus noster, quam. Psalmus iste sic intitulatur: In finem pro torcularibus ipsi Dauid. Quod sic exponitur: Hec uerba referuntur in finem, id est, in perfectionem, que sunt psalmus, id est laus Dei attributa ipsi Dauid, uel prophete ipsi, uel alicui ita perfecto de priori populo, sicut ipse fuit, per quem scilicet Spiritus sanctus et operaretur et loqueretur. Psalmus dico dictus ad laudem Dei pro torcularibus,  id est pro ecclesiis, quas ipse Propheta uel quilibet ita perfectus per Spiritum sanctum futuras preuidit. Solet diuina pagina quandoque per similitudines, non solum unam, sed plures res significare, uelut Ecclesiam quandoque per aream siue torcular significat. Quandoque uero per retia, siue per arcam Ne, in quibus continebantur bona et mala, munda et immunda. Torculari autem siue aree ideo Ecclesia comparatur, quia sicut in torculari et area id agitur, ut fructus ab integumentis separetur, que tamen integumenta necessarium fuit, ubi cum fructibus nascerentur, et cum ipsis crescerent, et ipsos ad maturitatem perducerent: ita Ecclesia per ministrorum Dei operationem id agit, ut boni a malis, amatores mundi ab amatoribus Christi separentur, nunc saltem mente, quandoque separandi corpore: quos tamen malos necesse est nunc localiter permixtos esse bonis ut ad ipsos ad quamdam maturitatem, id est ad perfectionem, perducant. ueniet autem tempus quando  frumenta recondent in horreum, paleas autem comburent igni inexstinguibili, et uina recondent in cellas, uinacea uero proiicient extra, unde bestie terre uentres compleant. Est etiam alius intellectus de torcularibus, non tamen ab Ecclesiarum significatione recedens. Uua est uerbum diuinum, quod quando necessitate pronuntiationis usurpant sonum uocis quo perferatur ad aures audientium, eodem ipso sono intellectus quasi uitium in uinaceis concluditur. Sicque uua illa peruenit ad aures audientium quasi ad torcularis calcatorium, et ibi discernitur, ita ut sonus uocis usque ad aures ualeat; intellectus uero memoria eorum qui audiunt, quasi quodam lacu torcularis excipiatur. Unde in disciplinam morum et habitum mentis quasi uinum de lacu torcularis in cellas profluit, ubi si non negligentia acuerit, uetustate firmabitur; si uero negligentia acuerit, fiet istud acetum, de quo Iudei Dominum potauerunt, id est, uerterunt in prauos mores et opera mala. Hoc enim aceto Iudei, male diuina scripta intelligentes, Dominum exacerbauerunt.  Possunt etiam martyria torcularibus assimilari. Quid enim agitur in tanta persecutione malorum, et tribulatione bonorum, quando scilicet ipsi boni flagellantur, atque omnibus modis angustiantur, quam ut mortalia, id est corpora eorum, uelut esca bestiis terre proiiciantur, anime eorum in apothecas eterne beatitudinis recondantur? Nunc ad litteram accedamus. Propheta Dauid, siue quilibet ita perfectus, plenus Spiritu sancto, qui in ipso operabatur et loquebatur, preuidens quod futurum esset tempore predicationis Christi et apostolorum congregationes fidelium futuras, id est, Ecclesias, que tamen sine permixtione malorum esse non possunt, in quibus, id est per operationem ministrorum Dei, ageretur ut boni a malis separentur nunc mente, quandoque etiam separandi corpore: preuidens, inquam, hoc, admirando prorumpit in laudem Dei ad consolationem et doctrinam posterorum, et etiam ad instructionem contemporaneorum suorum, ita  dicens, Domine, Dominus omnium potestate: noster autem specialiter per gratiam: quia nos adoramus quod scimus, alii uero adorant quod ignorant, nomen tuum, id est laus et fama tua, quam admirabilis, id est quam uenerabilis et laudabilis futura est per Ecclesiarum constitutionem, non solum in Iudea, sed etiam in uniuersa terra. Prius enim nomen Domini tantum in Iudea notum fuit, postea uero per predicationem apostolorum in omnes partes terre pullulante Ecclesia exiuit.

Quoniam eleuata est. Ideo nomen tuum erit admirabile, quoniam magnificentia tua, id est magnificus Filius tuus, dicendus ipsa magnificentia: quia multos magnificos faciet, ad augmentum laudis tue eleuabitur super celos, quod ita certum est, ut iam possit dici quasi preteritum eleuata est magnificentia tua super celos. Celos accipit hic libros ueteris et Noui Testamenti, qui ideo dicuntur celi, quia uariis figuris sunt celati, id est sculpti, et sicut  in aliquo opere sculptum quoddam extra apparet, quoddam intus latet, ita in ipsis multa mysteria latent. Super hos celos eleuatus est Christus excedendo eos, quia et in dictis et in factis omnia Scripturarum preconia facta de se excessit. uel aliter: Eleuabitur super celos, id est supereminebit apostolos et alios precones ueritatis in plenitudine gratie Spiritus sancti. Unde ei per Prophetam dicitur: Unxit te Deus, Deus tuus, oleo letitie pre consortibus tuis; uel maior erit et in dictis et in factis, quam illi de eo preconentur. De factis enim eius dicitur: Nemo potest hec signa facere que tu facis, nisi fuerit Deus cum illo. Et item: A seculo non est auditum. De dictis quoque dicitur: Nunquam sic locutus est homo, sicut hic homo. uel aliter: Eleuabitur super celos materiales, quando, resumpta carne a mortuis, in illud summum celum, cuius ipse lux est, ascendet, ad consedendum in dextera Patris. Apostoli siue alii precones ueritatis ideo dicuntur celi, quia et nos compluunt doctrine uerbis, et coruscant  nobis miraculis de quibus dicitur: Celi enarrant gloriam Dei, et plura talia.

Ex ore infantium et lactentium perfecisti laudem. uere admirabile erit nomen tuum, per magnificum tuum, quia per ipsum perficies tibi laudem, id est facies tibi perfectam laudem prouenire ex ore infantium et lactentium, id est ex predicatione rudium apostolorum. Stulta enim mundi elegit Deus, ut confundat sapientia: infirma elegit, ut confundat fortia. Elegit ea que tanquam non sunt, ut perderet ea que sunt. Quod totum de apostolis dictum est. Qui stulti prius in scientia, infirmi in potentia, tanquam non essent in fama, superauerunt diuinis sententiis philosophos et potentes uiros, assumpti a Domino, atque missi ad predicandum. Quod ualde prouide factum est a Domino, ne si eligeret philosophos mundi predicationis sue ministros, putaretur quod si quid magnum facerent, non ex dignitate materie predicationis hoc esset, sed ex eorum mundana sapientia uel  potestate. Potest hic etiam ordo uerborum notari. Minus enim est infans quam lactens. Accipiamus igitur per infantes ceteros apostolos, nichil prius scientes: per lactentem uero, Paulum qui, etsi aliquid prius sciret, tamen quasi lactens adhuc erat antequam eligeretur comparatione Platonis et aliorum philosophorum. Ex istorum ore perfectam sibi Deus fecit laudem, cum celos, id est Scripturas arduas et abditas ad capacitatem eorum inclinauit et eis aperuit, ita ut per humilitatem historice fidei, que temporaliter gesta sunt, ad celsitudinem spiritualis intelligentie animos eorum instructos atque roboratos erigeret. Perficis, inquam, tibi laudem, et hoc propter inimicos tuos perdendos, scilicet ut destruas inimicum secte tue, et ultorem, id est defensorem secte sue, Iudeum siue pseudoprophetam uel hereticum. Multum enim Iudei et pseudoapostoli de sana doctrina talium scandalizati sunt. Inimicos Dei uocat quicunque dispensationi diuine uirtutis et sapientie per  Iesum Christum ad salutem omnium administrate nequiter aduersantur. uel aliter: Ex ore infantium, id est simplicium puerorum Hebreorum a nullo instructorum perficies tibi laudem, propter inimicos tuos Iudeos confundens. ualde enim confusi et perturbati fuerunt Iudei, quando Domino appropinquante passioni sue, sexto scilicet die ante pascha ueniente Hierosolymam, pueri eorum a nullo instructi nisi a Spiritu sancto, processerunt ei obuiam, cum summa pompa clamantes, Hosanna filio Dauid.

Quoniam uidebo celos. uere eleuabitur super celos magnificus tuus, siue libros siue apostolos, quia plures erunt celi. Nam ego uidebo, non in me, sed in posteris. Tale dictum est: Introduxit eos Dominus in montem sanctificationis. Non enim Dominus filios Isrel, quos de Aegypto eduxit in terram promissionis, cum omnes priusquam ad ipsam peruenirent, preter duos mortui essent, per se introduxit. Dicitur tamen introduxisse eos per posteros, quos introduxit. Similiter hic dicitur: uidebo in posteris meis  tempore magnifici tui celos tuos, id est libros tuos, celatos et compositos ab illis, in quibus Spiritus sanctus loquetur et operabitur: et ideo dicendi erunt opera digitorum tuorum, id est, Spiritus sancti. Plures enim libri postquam ueritas in aduentu Christi patuit, facti sunt quam prius. Unde recte dicitur: uidebo celos tuos, etc. Digitus accipitur pro Spiritu sancto, propter diuersitatem donorum. Nullum enim membrum tot manifestas diuersiones habet in nostro corpore, quot manus in digitis. Ad hoc pertinet quod tabule in quibus lex data est Moysi, leguntur scripte digito Dei, id est a Spiritu sancto; et quod in Euangelio dicitur: Si in digito Dei eiicio demonia, et plura talia. uel aliter: uidebo in posteris meis celos tuos, id est apostolos tuos ita innouatos, et carismatibus plenos, ut possint dici opera digitorum tuorum, id est, opus Spiritus sancti; et uidebo etiam opera digitorum tuorum, lunam et stellas: lunam, id est uniuersalem Ecclesiam; et stellas, id est singulas  minores Ecclesias, ut septem Ecclesias Asie, que utraque tu per apostolos tuos fundabis. uel secundum primam sententiam ita dicetur: uidebo celos, id est libros: et lunam et stellas, que tu ipsis celis, id est libris, fundabis. Precepta enim diuinorum librorum sunt fundamentum et uniuersalis Ecclesie et singularum Ecclesiarum, quibus ipse roborantur et sustentantur uelut edificium a fundamento. Ecclesia tota significatur a luna, propter defectum quem patitur. Nullus enim tante perfectionis in Ecclesia uiuit, qui non multoties cadat et resurgat. Unde dictum est: Iustus cadit septies in die, et resurgit. Singule uero Ecclesie ideo stellis comparantur quia sicut stella differt a stella in claritate, ita diuerse Ecclesie inter se in diuersorum carismatum confessione. Alia enim preualet in largitate, alia in castitate, etc.

Quid est homo. Quia notatum est superius quosdam imitatores ueteris hominis regenerandos esse in nouum  hominem, quod scilicet in proximo uersu et in primo, ubi mentio de constitutione Ecclesiarum per nomen in uniuersa terra clarificandum facta est, innuitur: et quia dictum est quod magnificus Dei, id est Filius hominis, super omnes celos eleuabitur, ideo Propheta resumit priorem admirationem. Quasi dicat: Domine, Dominus noster, quid est homo, id est, cuius dignitatis in se simpliciter homo, id est uetus homo, et omnis portans imaginem eius, quod tu eius a te per peccatum elongati memor esse dignaris, parando ei opem medicine. Aut etiam filius hominis, id est uirginis, dominicus scilicet homo, quid est quod uisitas eum, per presentiam uerbi tui sibi adiuncti? Quasi dicat: Quantum ad se nichil est et simplex homo et Filius hominis, secundum quod de peccatrici carne est natus: quantum uero ad te, qui et memor es illius et uisitas istum, magnum quid est. Sciendum quod omnis filius hominis est homo, sed non omnis homo est Filius hominis. Simpliciter  enim homo dicitur primus transgressor, et omnes sequentes uestigia eius. Filius uero hominis dicitur Dominicus homo, id est Christus, sicut hic. Dicuntur quoque filii hominis quicunque ex ueteri homine regenerati sunt: sed quia multi sunt qui non regenerantur, ideo non omnis homo est Filius hominis. Est tantum homo principium omnis filii hominis. Semper enim penitentia et ablutio ueteris hominis est generatio filii hominis, id est nouitatis. Precedit namque animalitas spiritualitatem. Unde dicit Apostolus: Non prius quod spirituale est, sed quod animale, etc.

Minuisti eum paulo minus. Licet tu uisites Filium hominis, tamen tu facies eum minorem angelis in paulo, id est, in parua re, scilicet in carnis infirmitate, et tribulatione passionis et mortis; sed nichil nocebit, quia tu statim coronabis eum, id est ornabis eum gloria resurrectionis et honore confessionis, et per hoc utrumque constitues eum super opera manuum tuarum, id est facies eum superiorem omni  rationabili creature bone, tam superiori quam inferiori, que dignius inter cetera opus tuum potest dici. Namque subiicies omnia rationabilia sub pedibus eius, id est potestati eius, ut sit dictum ad similitudinem; uel sub pedibus eius, id est, etiam humanitati eius subiicies omnia. Per pedes namque, que inferior pars est corporis, humanitas Christi, que inferior est diuinitati, designatur: et ostendit per partes, quia omnia.

Oues scilicet et boues. Oues in hominibus dicuntur rationabiles homines, fructum simplicitatis et innocentie referentes. Angeli quoque dicuntur oues, iuxta illud euangelicum: Si quis habet centum oues et perdiderit unam ex illis, etc. Centenarius quippe numerus, qui perfectus est, designat perfectionem in supercelesti rationabili creatura. Per nonaginta uero nouem, qui imperfectus numerus est, intelligitur imperfectio et diminutio rationis, que in illo facta est per primum hominem, qui per inobedientiam  de diuine gloria cognitionis lapsus est. Boues quoque in hominibus dicuntur precones ueritatis, fructificantes, atque alios in fide generantes: propter quod etiam in femineo genere protulit, Boues uniuersas. In angelis uero illi possunt dici boues qui aliquam salutem hominibus preconantur, per quod Deo eos fructificantur. Ut Gabriel sacratissimam incarnationem Domini beate Marie, et cetera talia. Insuper et pecora hic apponit, de subiectione malorum in hominibus, ut integram constitutionem Ecclesie ostendat: et occulte notat hic quod supra dictum est in titulo, De torcularibus scilicet, quod in Ecclesia permixti sunt boni malis. Qui nunc per operationem ministrorum Dei separabantur mente, quandoque uero separandi etiam corpore, et ne, si simpliciter dicat, Et pecora campi referemus ad idem, ponit insuper ad notandum hic alios accipiendos. Dicuntur autem campi homines irrationabiles, terrenis tantum uoluptatibus inhiantes et gaudentes,  qui per campum, id est per latam uiam que ducit ad interitum, incedunt, ubi nichil arduum ascenditur, nulla difficultas superatur. Ubique planities apparet, quousque ad precipitium ineuitabile perueniatur, De his uere dictum est: Quorum Deus uenter est, et gloria eorum in confusione. uolucres quoque simpliciter dicuntur homines elati, communem modum excedentes. uolucres celi, id est eris, dicuntur, qui magis elati sunt, ut illi de quibus dicitur: Magnificabimus legem nostram, et reliqua, sicut cum plures uolucres materiales sint celi, quia in ere conuersantur. Ille autem specialiter dicuntur uolucres celi, que sublimiorem erem frequentant. Per pisces uero maris, qui latiorem uiam habent ad discurrendum quam pisces fluuii, designantur curiosi in terrenis: sicut mercatores, qui latam profunditatem maris, id est huius mundi, rimantur, sectando lucra importuna. Quorum negotia comparantur semitis illis, qui in uero mari ex tractu nauium aut aliquarum rerum  fiunt: quia quam cito ille destruuntur, tam cito totus labor istorum annichilatur. Ostensa perfecta Ecclesie future constitutione ex capite et ex membris, tam bonis quam malis, resumit item ad confirmationem primam admirationem dicens: Domine Dominus noster.



IN PSALMUM IX. In finem pro occultis filii. Psalmus Dauid.



ARGUMENTUM.

Orat Dominum Dauid pro dolosis cogitationibus filii sui, gratias agens quod eas non sequeretur effectus. Potest et Ezechie congruere gratias agenti post Assyrii exercitus interitum. Aliter Ecclesia laudem dicit Christo de Iudeis et de principe demoniorum.



EXPLANATIO.

Nomen filii personam significat Domini Saluatoris.  Nam cum nomen aliquod, ad quem pertineat non ponitur, necesse est ut hoc dictum de summitate aliqua sumatur. Pro occultis autem, quod plurali numero posuit, non unum, sed utrumque eius demonstrat aduentum. uerum sciendum est in Hebreo haberi pro morte filii: sed Septuaginta Interpretes Christi passionem et resurrectionem, que ignota prius mundo fuit, per uerbum absconsionis celare maluisse, ne a gentibus illo tempore facile nosceretur. Deinde et Symmachus ita transtulit pro uictoria de morte filii, hanc habens consuetudinem ut uerbum Hebraicum Lamanasse, quod Septuaginta Interpretes, in finem, Aquila Imnicopoim transtulit, hoc est ei qui prebet uictoriam ipse, Epinicion uerteret, quod proprie triumphum psalmumque significat. Totus hic psalmus a persona Prophete depromitur. Prima professione letum se dicit Domino psalliturum, quoniam confudit diabolum, cuius culturam aduentus sui pia dispensatione destruxit. Secunda commonet fideles ut psallant Domino, qui uindicat sanguinem pauperum, et exaltat eos de portis mortis.  Tertia peccatoribus, cum Antichristo malorum finem dicit uenturum. Quarta malorum ipsorum nimietate permotus, conuersus ad Dominum, quasi recessisse illum dicit a defensione pauperum, cum malis datur licentia presumptionis sue. Quinta deprecatur ut tremendi illius iudicii tempus adueniat, quatenus hec omnia fine celeri transigant, ne cuiuslibet hominis iniquitas ultra preualeat.



COMMENTARIUS.

Confitebor tibi, Domine, in toto corde meo. Psalmus iste sic intitulatur: In finem pro occultis filii, Psalmus Dauid. Quod sic exponitur: Iste psalmus est compositus ab Dauid historiali, referendus non ad aliquam historiam, sed in finem, id est in perfectionem, scilicet in plenitudinem temporis, quando Deus misit Filium suum, factum sub lege, ut eos qui sub lege erant redimeret; et quando recessit imperfectio temporis, in qua prius ueritas sub umbra  latuit. Psalmus dico dictus, pro occultis filii Dei intelligendis, uel insistendis. Queri posset cuius filii hic occulta accipiantur, quia determinatio non est apposita, nisi superioris psalmi titulus dubitationem istam excluderet, qui de Absalone filio Dauid historialis agens, habet ad determinationem filii sui preterea hoc quoque, qui cum ille nefarius bellum patri intulit, non gentes aliquas, sed solum Isrelem aduersus eum concitauit. In hoc autem psalmo multa de gentibus intelliguntur, hoc, inquam, manifeste nos inducit ad id ut non hic occulta alicuius historialis filii Dauid accipiamus, sed potius unigeniti Filii Dei Patris, qui per excellentiam absolute uocat Filium se dicens: Si Filius uos liberauerit, uere liberi eritis. Hec autem distinctio que ponitur hic, scilicet pro occultis, mittit nos per oppositum ad intelligendum quedam ipsius Filii esse manifesta, ad quorum differentiam dicuntur hec occulta. Ut igitur perfectius hec occulta uideamus, consideremus utraque,  scilicet occulta ipsius Filii et manifesta. Duo aduentus Christi certissime esse creduntur. Alter preteritus est, humilis scilicet et occultus, quando in carne apparuit, quem Iudei non crediderunt, et qui gentibus profuit: quia cecitas ex parte facta est in Isrel ut plenitudo gentium intraret. Alterum uero manifestum, scilicet aduentum in die iudicii exspectant ipsi Iudei sicut et nos, in quo etiam impii manifeste confitebuntur ipsum Christum esse illum, qui merito iustis conferat premia, et malis inferat supplicia; licet illa confessio non sit eis ad remedium salutis, sed ad cumulum damnationis. Hos autem duos aduentus sequuntur duo iudicia, humilem scilicet aduentum sequitur occultum iudicium: manifestum uero aduentum, manifestum sequitur iudicium. Occultum iudicium in presenti agitur, quod Petrus in Epistola sua testatur dicens: Oportet ut flagellum nunc incipiat a domo Dei. Flagellum uocat iustum iudicium, quod in presenti ad purgationem  exercetur in domo Dei, id est in fidelibus. Est autem occultum iudicium pena illa que in presenti occulte ministratur, ut uel exerceat conuersos ad purgationem, aut admoneat impios ad conuersionem, aut obduratos preparet per presentem cecitatem ad eternam damnationem. Hec quoque duo iudicia predicta manifestat Dominus in Euangelio dicens ita de manifesto: Qui credit in me, non uenit in iudicium, sed transit de morte ad uitam. Quod sic intelligendum est quod quisque uere fidelis ita in presenti iudicio per aliquantulam afflictionem, qua Deus Pater flagellat omnem filium quem recipit, purgat, ut non sit opus ipsum uenire tanquam purgandum ad iudicium, sed statim transeat ad gloriam. De occulto quoque iudicio dicit: Qui autem non crediderit, iam iudicatus est, id est, iam per excecationem occulti iudicii preparatus est eterne damnationi iusti iudicii. Hec sunt occulta Filii et manifesta; et pro his occultis, et etiam manifestis intelligendis, et aduertendis pro suo modo et tempore a  fidelibus psalmus iste a Dauid propheta in uoce capitis, uel etiam alicuius perfecti de priori populo compositus est. Possumus quoque sine predicta uerborum prolixitate, occulta et manifesta hic notare, ut per occulta accipiamus hoc quod in presenti malis permittitur prosperitas, et parcitur eis, ut tandem repellantur: boni uero nunc flagellantur, ut tandem in gloriam recipiantur. Quod hominibus quibus per contrarium uidetur occultum est, et per hec occulta intelligamus manifesta illa que postea sequentur, quando boni scilicet manifeste recipientur, mali uero reiicientur. Nunc ad litteram accedamus. uox capitis est in hoc psalmo, exhortantis nos ut aggratulemur humili eius aduentui, et conformemur per imitationem passionis eius, ut apprehendamus hic disciplinam Patris occultam et fugientem, ut in futuro possimus euadere manifestam penam, malos deuastantem: et dicit ita, Domine Pater, confitebor tibi, id est, laudabo te in me et  in meis, per bonam operationem, et non ficte, quasi populus labiis honorans, sed in toto corde meo, id est affectione tota. Ille in toto corde laudat Dominum qui nullum angulum cordis in quo aliquid terreni habeat, sibi reseruat, sed omni cordis affectione laudare Deum per bona opera festinat. Ille etiam in toto corde laudat, qui diuine dispositioni in nullo resistit, nichil attribuendo fato, uel constellationi, uel ceteris talium, sicut quidam stulti: et qui intelligunt gaudendum esse in tribulationibus, quia scit quod omnis pena presens uel ad hoc datur ut exerceat conuersos iam ad purgationem, aut admoneat non conuersos ad conuersionem, aut nolentes conuerti preparet ad eternam damnationem. Confiteri ideo ponitur pro Laudare, quia post ueram confessionem peccatorum sequitur laudabilis confessio, id est, immutatio praue uite in uitam bonam, qua uere Deus laudatur. Confitebor, inquam, tibi, et narrabo similiter in me, et in meis, per bona  opera mirabilia tua, omnia narrabilia scilicet. Hec determinatio apponitur propter quedam que nec in se nec in suis ipsum caput narrauit, de quibus dictum est: Non est uestrum nosse tempora, uel, etc. Et item: Multa habeo uobis dicere. Et rursum: De die autem illa, uel hora nullus scit, nisi solus Pater, et reliqua. uel aliter: Narrabo omnia mirabilia tua, non solum ea scilicet que palam operaris in corpore, sed etiam que facis inuisibiliter, quod longe dignius et excellentius est. Excellentius enim fuit Saulum persecutorem inuisibiliter resuscitare in mente, quam Lazarum mortuum uisibiliter in corpore: quia uisibilia miracula uocant animam ad illuminationem, inuisibilia uero ipsam uocatam illuminant: et ita narrabo, ut transeam in me et in meis per inuisibilia miracula, ad intelligenda atque credenda inuisibilia. Quod est perfecte narrare omnia mirabilia Dei.

Letabor et exsultabo in te. Hoc modo scilicet narrabo  et confitebor, quia letabor in mente, et exsultabo in corpore, id est perfecte gaudebo: quod notatur per hoc utrumque et hoc non in me, uel in aliqua seculari conquisitione, sed in te; ex quo pendebit esse meum, et etiam psallam, id est, bene operabor, non ad gloriam meam, sed ad nomen tuum glorificandum, quia tu Altissimus es. Hoc recte competit ipsi capiti, id est Christo, qui dicit: Ego non ueni ut facerem uoluntatem meam. Et rursum: Gloria mea non est mea. Conuenit etiam membris suo modo, iuxta quod dictum est: Ut uidentes opera uestra bona glorificent Deum, qui in celis est.

In conuertendo inimicum meum retrorsum. Merito psallam tibi, quia quod placebo, uel quod ero, per te erit; quia tu conuertes, non ego inimicum meum retrorsum, id est diabolum tentantem me, per seipsum, et membra mea, et per se et per membra sua: et in ipsa tentatione uolentem se et membra sua preponere, per uictoriam, et mihi et meis, illum facies  et in se et in suis retrorsum esse, id est uictum posteriorem esse. Semper enim indigniora posteriora sunt dignioribus, non tempore, sed dignitate. Quod uero Ioannes sensit cum dixit: Qui post me uenit, ante me factus est, hoc factum est in Christo, quando tentatus a diabolo, dixit ei qui uolebat preesse: uade retro, Satanas. Fit etiam in membris eius quotidie, quando tentari a diabolo per suggestiones, uel a ministris eius per concitationes, non ipsis succumbunt, sed eos uincentes precedunt. uel aliter: Conuertens inimicum meum retrorsum, id est principem mundi diabolum, qui priusquam a te expelleretur, foras precedebat, ducendo facies sequi in se et in membris suis, tuos inaniter persequendo. Et uere eunt retrorsum diabolus et membra eius, siue tentantes, siue persequentes: quia infirmabuntur, id est inefficaces in utroque erunt, et peribunt tandem remoti a facie tua, cum eis dicetur: Ite, maledicti, in ignem eternum. Et uere diabolus et ministri eius tentantes infirmabuntur, quia tu non dico facies,  sed iam fecisti iudicium, id est rationem in me et in meis, quam ipsi tentando uoluerunt facere suam; id est sibi obedientem illam, tu contra tentationes roborando facies esse meam et meorum, id est facies parere potius utilitati mee, et meorum et causam, id est suggestionem ipsius diaboli, et concitationem ministrorum eius, quam ipsi putabant esse suam: id est peruenire ad eorum gloriam, illam facies tu meam, id est proficere mihi et meis ad gloriam, et in hoc sedebis super thronum digne, id est iuste iudicabis in hoc tu qui iudicas omnem iustitiam et nullam iniustitiam. Thronus est sedes iudiciaria, in qua ille solus sedere dicitur, quia recte iudicat. Non enim in sede regni sedet, imo nec esse ibi dicendum est, quia non regit. Unde hic recte sedere super thronum pro iusto iudicio positum est. Iuxta aliam uero sententiam ita dicetur: uere diabolus et ministri eius persequentes me et meos, infirmabuntur; quia tu facies iudicium, id est iudiciariam  potestatem eorum et causam, id est accusationem, quam ipsi in damnatione mea et meorum exercebunt, ad suam gloriam, illam scilicet iudiciariam potestatem et accusationem facies tu meam, id est conuertes ad meam meorumque gloriam, et illorum ignominiam; et in hoc sedebit super thronum, id est, parabis tibi animam meam et meorum thronum, id est iudiciariam sedem, tu qui per me iudicas omnem iustitiam. Omne enim iudicium Pater dedit Filio. Hinc dictum est: Deus erat in Christo, mundum reconcilians sibi. Possunt etiam hi duo uersus aliter legi, ut sic dicatur: Ideo ego psallam nomini tuo, quia inimicum meum, id est Iudaicum populum infirmitatem suam non animaduertentem prius, et ideo me medicum contemnentem et precedentem, sicut aliquis insanus, dum morbum suum non intelligit, non ueneratur sequendo medicum, sed precedendo contemnit: illum, inquam, inimicum conuertes retrorsum, id est, facies per predicationes  apostolorum tuorum aduertere morbum suum, et humiliter me sequi ac uenerari me medicum. uel uere conuertentur retrorsum: nam infirmabuntur in se, id est recognoscent infirmitatem suam; et sic peribit in eis facies eorum, id est deformitas peccati, qua se fuscauerant a facie tua superueniente; id est propter uirtutes superuenientes. Sic perierat facies Sauli cum dixit: uiuo iam non ego, uiuit in me uero Christus. uel peribit facies eorum a facie tua, id est per illos in quibus aperte representabitur facies tua, id est per doctrinam apostolorum, et ideo peribit, quia damnatio mea saluabit eos. Quod sic dicit: Quoniam tu, Domine Pater, iam fecisti in dispositione tua iudicium, id est damnationem, qua damnabor: et causam, id est accusationem, qua accusabor, esse meam, id est meorum, id est salutiferam meis, et in hoc sedisti super thronum, id est iuste iudicasti in hoc. Iustum enim fuit iudicem hominum, qui salutem conferre uenerat, pro salute hominum immolari. Unde dicit Apostolus:  Oportebat enim qui multos filios abducturus erat in gloriam, auctorem salutis eorum per mortem consummare. Hoc idem quod de Iudeis nunc diximus, potest dici de quibuslibet gentilibus membra persequentibus.

Increpasti gentes. Quasi diceret: Pro fructu fecisti iudicium et causam meam, ob hoc scilicet quia per hoc increpasti per me gentes, id est omnes gentiliter uiuentes: non quod ipse Christus personaliter increpuerit gentes, quarum nullus ad eum uenisse dicitur, nisi mulier quedam Chananea, et centurio quidam magne fidei: cum ipsemet dicat: Non sum missus nisi ad oues que perierunt domus Isrel. Sed hoc factum est quando apostoli per Spiritum sanctum confirmati, aperte uitia omnium malorum reprehenderunt. Et quia gentes increpasti, ideo periit impius, id est qui prius erat impius iustificatus, factus est pius. Unde dictum est: uerte impios et non erunt: et in hoc periit, quia tu delesti nomen eorum, id est  nomen impietatis in eis, non tantum in presenti, sed in eternum. Et quia in eternum solet accipi pro tanta diuturnitate, quanto longior ab humano animo potest concipi, ut ibi: Dominus in eternum regnabit, et ultra: ideo subdit, et in seculum consecutiuum huius seculi presentis, id est, in uera eternitate, que in hoc consequitur hoc seculum: quia sicut istud seculum agitur per decedentes et succedentes dies, menses et annos, ita ipsa eternitas agitur quasi per decedentes et succedentes infinitas etates. Dicit beatus Augustinus quod in alia translatione habetur in seculum et in seculum seculi, sed quia in Greco unde hec translatio facta est, habetur quoddam nomen , quod equiuocum est ad seculum et ad eternum, ideo hic eternum iuxta illud positum est.

Inimici defecerunt. Per hoc delesti nomen eorum, quia non dico sufficient, sed etiam iam tua dispositione defecerunt framee inimici, id est diaboli. Frameas  uocat diuersas opiniones errorum quibus diabolus quasi gladio iugulabat animas illorum, quos per illos errores decipiebat. Quas omnes frameas gladius ille destruxit, quem Deus Pater in humili aduentu reconditum in uagina misit, in manifesto uero aduentu in maiestate uibrauit, quia post aduentum Christi, etsi framee ille in aliquibus manserunt, paruam tamen efficaciam habuerunt; quod sic dicit, Framee defecerunt, id est, destructe sunt peruenientes in finem, id est in perfectionem et plenitudinem temporis, quando scilicet Christus aduenit, uel defecerunt euntes in finem, id est omnimoda defectione et contritione destruxisti. Anima cuiusque impii est ciuitas, in qua regnat princeps Babylonie, id est diabolus. In hac ciuitate dolosa et fraudulenta consilia quasi curie locum obtinent. Officia uero diuersorum membrorum huic principatui satellitium prebent ad explendum flagitium, quando per oculos decipimur ad carnalem concupiscentiam,  per aures ad lasciuiam, per manus ad rapacitatem, et sic per cetera. Hec quoque ciuitatis plebs sunt carnales delectationes, et turbulenti motus animi quotidianas seditiones in homine concitantes. Hec regna per diuinum uerbum destruuntur, quando per sacram predicationem fraudulenta consilia sopiuntur, et illicite delectationes edomantur, et officia membrorum captiuantur, ut fiat in nobis quod Apostolus admonet dicens: Sic exhibuistis membra uestra seruire iniquitati ad iniquitatem, etc. Unde dicit: Ciuitates, id est, animas impiorum in quantum regnum erat diaboli, per uerbum predicationis destruxisti. Et sciendum quod nequaquam ista, id est fraudulenta consilia et cetera, in malis ciuitatibus esse dicerentur, nisi prius essent in singulis hominibus. uel aliter: Framee inimici, id est, manifeste contradictiones, quas diabolus per membra sua prius faciebat Christiano nomini, que ideo designantur per frameas, quia qui framea, id est gladio pugnat, manifeste pugnat. Ille, inquam, defecerunt  in finem, ut supra dictum est, et non in paucis: sed ciuitates, id est, conspirationes et conuenticula illorum contradictorum destruxisti, transferendo eos in Ecclesiam: et bene dico destruxisti iam, quia iam apud te periit memoria, id est, fama et gloria eorum, quam ipsi uoluerunt ex persecutione Christiani nominis sibi acquirere; et merito periit, quia fiet cum sonitu, id est irrationabiliter: sicut nulla ratio intellectus, ubi solus sonus non distinctus per uerba est. Que irrationabilitas satis exprimitur, ubi ipsis bobus comparantur, Domino dicente ad Saulum: Stultum est tibi contra stimulum calcitrare. uel aliter: Memoria eorum periit cum sonitu, id est, cum strepitu impietatis: id est, memoria periit in eis, et impietas, que strepitum faciunt in anima. uel aliter: Memoria periit cum sonitu, id est, cum magno labore et conatu abnegandi se. Multo enim labore opus est ut aliquis se abneget, et crucem suam tollat. uel aliter: Memoria eorum periit cum sonitu predicationis, id  est, per tonitrum et terrorem, quem apostoli predicantes per minas futuri iudicii eis intulerunt. Et Dominus permanet in eternum, id est, ego quem ipsi exheredare et tanquam seruum expellere uoluerunt, factus Dominus permaneo in domo, id est, habito in fidelibus non ad horam, sed in eternum. Unde dictum est: Seruus non permanet in domo in eternum, filius autem permanet in eternum. Et rursus: Et regni eius non erit finis. Hic caput de se, quasi de tertia persona loquitur.

Parauit in iudicio. Merito Dominus permanet in eternum in domo, quia ipse in iudicio parauit thronum suum, id est, ego in damnatione passionis mee paraui mihi thronum; id est, conquisiui mihi iudiciariam potestatem apud Deum Patrem, qui me, quia pro hominibus iudicatus sum, iudicem hominum constituit. Unde dictum: Christus factus est obediens Patri usque ad mortem, propter quod et Deus Pater illum exaltauit, et reliqua: Et ipse, id est,  ego qui prius in humilitate positus non uidebar ipse, non factus ipse, id est, Dominus et iudex omnium, iudicabo manifesto iudicio in fine orbem terre id est, illos qui cum prius essent terra, id est, terreni fient per bona opera orbis, id est perfecti; illos iudicabo in equitate, id est in equalitate, conformando eos scilicet mihi in gloria ibi, quia hic se mihi conformauerunt per bona opera; et populos, id est, malos tumultus et seditiones agitantes iudicabo in iustitia, id est, in comparatione iustitie perfectorum, quia hic ipsis perfectis se non conformauerunt, non associabuntur illis ibi in gloria. Non enim ibi erit iudicium nisi in conscientia, qua se quisque sociabit ibi, siue bono, siue malo cui se hic conformauit.

Et factus est Dominus. Idem creator omnium, qui tunc manifeste iudicabitur, factus, id est, creatus per humilitatem sibi adiunctam, et ideo Dominus constitutus: nunc interim est refugium, id est receptaculum,  quo defenditur et recipitur ille qui prius per primum traducem peccati in regionem longinquam fugerat; est, inquam, refugium pauperi non exterius, sed interius, id est uero pauperi, qui ita se in mente pauperauit, ut nichil amet quod uel eum uiuentem deserat, uel ab eo in morte deseratur, sed sola eterna que stabilia sunt, desiderat, et in hoc est refugium, quia adiutor est in opportunitatibus, id est, ubi est opportunum scilicet in uirtutibus interius, licet non adiuuet exterius, quia ponit uirtutes in suis ne deuocentur, uel deficiant: et hoc tunc quando necesse est, scilicet in tribulatione, quando exterius tribulantur. uel aliter: Adiutor est suorum in tribulatione, id est per tribulationem, et per quedam amara data in opportunitatibus, id est in prosperitatibus. Cum enim Deus quedam amara et aspera prosperitatibus mundanis suorum intermisceri permittit, uere in hoc eos adiuuat: quia statim perfecta anima que fragilia sint, hoc mundana  aduertit, et sic ea contemnit, atque in celestium appetitu animum affigit. Possunt quoque hi duo uersus recte in tertia persona legi, id est ad Patrem referri, ut sic dicatur: Iustus Dominus Filius permanet in eternum in domo, id est, ego quia Dominus Pater in iudicio, id est in damnatione mea parauit sibi me thronum suum, id est fecit me esse iudiciariam sedem, ut per me alios iudicaret. uel aliter: in iudicio, id est in patientia et constantia damnationis mee parauit sibi per exemplum imitationis thronum suum, id est apostolos in quibus sederet, et per quos alios iudicaret, et ipse Dominus manifeste tandem iudicabit per me orbem terre, etc. Et nunc interim per me factus est refugium pauperi, sicut superius expositum est.

Et sperent in te qui nouerunt. Hic se ad ipsum Patrem conuertit. Quasi dicat: Quia ego Dominus sum refugium pauperi, uel tu in me, ideo, o Domine, sperent in te qui nouerunt nomen tuum. uel ita continuabitur  iuxta posteriorem sententiam de Adiutor in opportunitatibus. Quia terrena contemptibilia esse cognoscunt per tribulationem admixtam prosperitati, ideo sperent non in se, ut de se aliquid presumant, sicut fecit Adam, neque sperent in terrenis, sed spem suam in te coniiciant, scientes quod sine te nichil possunt facere. Illi dico sperent qui nouerunt uere nomen tuum. Legitur de hoc nomine quod Dominus nomen est illi. Quod nomen, id est Dominus ille uere nouit solus, qui se seruum spontanee ei subiecit. Item legitur, Qui est, misit me ad uos: Ego sum qui sum. Quod iterum nomen scilicet est, ille tantum uere noscit, qui non cupit ea que fluunt per fuit et erit, id est transitoria, que sicut cum magno desidario exspectantur antequam acquirantur, quod notatur per erit; ita cum magno dolore amittuntur, quod notatur per fuit: sed tantum desiderat ea que sunt, id est sola eterna, et merito debent sperare in te, quia tu non dico derelinquens, sed non dereliquisti  iam in proposito tuo querentes te et abnegantes se.

Psallite Domino qui habitat. Hic conuertit se ad membra, quasi diceret: Et ut possitis sperare, psallite Domino, id est, bene operamini ad gloriam Dei. Nota non esse sperare, nisi precedat psallere, Domino, dico, qui habitat in Sion, uel qui nunc per inhabitationem suam facit uos esse Sion, id est speculatores, ut tandem sitis ad ueram uisionem peruentores. Sicut enim alicui ascendenti Hierusalem primum occurrit Sion, ita nunc in presenti a bonis agitur speculatio, ut tandem perueniatur in Hierusalem, id est in ueram pacis uisionem. Psallite, inquam, Domino, et ut qui diligit Deum, diligat et fratrem suum: annuntiate inter gentes, id est gentibus ad salutem earum studia, id est uehementes affectiones eius scilicet: quia ad salutem omnium me uerbum suum humiliari per incarnationem et passionem uoluit, et annuntiando. Nolite timere eos  qui occidunt corpus, animam autem non possunt occidere, quoniam ueniet tempus quando manifesta erit interficientium pena et interfectorum gloria quod sic dicit, Dominus non dico recordabitur, sed iam recordatus est, ad hoc ut tandem sit requirens per manifestam penam interficientium, et manifestam gloriam interfectorum sanguinem eorum, id est studia eius annuntiantium qui a persecutoribus effundetur. Notandum quod ideo non dicit recordatus, ut obliuio aliqua cadat in Deum, sed quia illis qui tota affectione aspirant ad illam gloriam, et ut mali ab eis separentur, uidetur quasi propter dilationem Deus oblitus esse, ideo iuxta uisum illorum ponit recordatus. Et quia recordationem solet precedere obliuio, subdit: Imo non est oblitus clamorem, id est, desiderium mentis pauperum, qui quotidie clamant: uindica, Domine, sanguinem sanctorum tuorum. Pauperum dico dicentium per me uerum pauperem, qui, cum essem diues, pro omnibus pauper factus sum: ita ad Patrem pro eis clamantem,  Domine Pater, miserere mei, id est, miserere meorum, ita scilicet: uide humilitatem meam, id est, habe pre oculis afflictionem meorum, illatam eis ab inimicis meis, id est, a persecutoribus Christiani nominis, meis scilicet dando constantiam ne deuocentur; illis uero mentis excecationem. uel aliter: Domine, miserere meorum, et ut miserearis uide humilitatem meam, id est, deiectionem meam in meis, qui in ipsis non tantum per propria peccata eorum, sed etiam per peccata primi parentis deiectus sum, humilitatem dico illatam mihi in meis, ab inimicis meis, id est, a serpente et Eua. uel aliter: Domine, Pater, miserere mei in meis, et uide humilitatem meam, id est, considera humilem satisfactionem meam in meis, qua ego recognoscens me longe aberrasse a patria per superbiam, laboro repatriare per obedientiam. uide, inquam, ut uidendo eripias me de inimicis meis exterioribus, siue interioribus, ne ab ipsis deuocer.

 Qui exaltas me de portis mortis. Rogo ut miserearis, et uere facies: quia iam incepisti, quia me in meis ereptum de portis mortis, id est de carnalibus concupiscentiis, que cum sint prima mors, dicuntur tamen porte mortis, quia sunt introitus ad alias duas grauiores mortes, scilicet ad consensum et ad operationem peccati: me, inquam, exaltas de illis portis, scilicet ut si quando per penam primi parentis in meis fiunt, non regnent tantum per consensum et operationem. Unde dictum est: Est peccatum in uestro mortali corpore, sed non regnet. uel aliter: Qui exaltas me de portis mortis, id est de quinque sensibus corporis, qui sunt porte mortis, id est, accessus ad peccatum, ut oculi ad curiositatem, aures ad lasciuiam, manus ad rapacitatem, et cetera similiter. De illis, inquam, portis exaltas me et meos, ut non attendamus ima, sed summa. uel de portis mortis, id est, de humanis iudiciis, que antiquitus solebant fieri ante portas urbium: ut egredientes  et ingredientes uidentes damnationem malorum, et remunerationem bonorum, cauerent uitanda, et appeterent facienda. Que humana iudicia ideo dicuntur porte mortis, quia nequaquam sine iniustitia possunt exerceri: de illis, inquam, portis exaltas tu me, id est meos, ut nequaquam uidelicet secundum homines, sed secundum te qui acceptor personarum non es. He tres sententie de portis mortis, maxime ad membra referuntur. Quantum uero ad caput, ita potest dici, Exaltas me de portis mortis, id est, de humilitate et passibilitate humanitatis, que sunt accessus ad mortem; exaltas me in resurrectione per immortalitatem et per impassibilitatem. uel ut simpliciter dicatur, Exaltas me de portis mortis, id est, de potestate mortis, qua communiter omnes qui carnaliter nascuntur, tenentur, exaltas me, ut ab ipsa non continear. uel, Exaltas me de portis mortis, id est tartari, quasi materialibus, quibus scilicet clausi tenentur qui illuc  detruduntur. Quod tunc factum est, quando diuinitas ipsa, que in humana anima cooperet in sepulcro quiescente, descendit ad inferos mortis, portis confractis, et tenebrarum principe catenato, suos inde eruens cum summo triumpho in eadem anima non rediit, atque die tertia carnem propriam iure Dei erexit. Ideo, inquam, exaltas me, ut annuntiem et in me et in meis, omnes laudationes tuas, id est, omnia que ad laudem tuam pertinent, siue ea palam operaris in corpore, siue occulte: sed quod longe dignius in mente, annuntiem ea, inquam, non canibus, qui malunt pertinaciter oblatrare, quam humiliter audire et intelligere: neque porcis, qui nec intelligere curant, nec contradicere laborant, sed in uolutabro carnalium delectationum sopiti uersantur. Unde dictum est: Nolite spargere margaritas ante porcos, neque sanctum dare canibus, sed annuntiem ea Sion, id est speculatoribus et iam conuersis. Sion dico facte filie, id est, si circumspectam custodiam sue salutis habuerit, ut retro adeo que reliquit, non  aspiciat. Quod recte notatur per filiam. Maior enim custodia solet semper a parentibus adhiberi filiabus quam aliquibus aliis in familia. Et annuntiem ei in portis, id est in publico, ubi multi conueniant, sicut in portis, non erubescendo scilicet. Unde dictum est: Qui me erubuerit coram hominibus, erubescam et ego eum coram Patre meo. uel in portis, id est, per ecclesiastica instituta uel sacramenta, que sunt scilicet baptismus et cetera talia, que sunt porte, id est accessus ad saluationem. uel annuntiem ei, ego existens in portis, id est, in uirtutibus et bonis operibus, que sunt porte ad beatitudinem. Merito enim contemnitur lingua predicatoris, si non sit ex re predicationis, id est, si aliud uerbis et aliud docet factis. Potest superior uersus, Quoniam requires sanguinem eorum, aliter quoque quam dictum sit legi, ut sit exhortatio capitis ad dilectionem proximi. Quasi dicat: Ideo debetis uos perfectiores annuntiare studia Domini gentibus, id est in peccatis uiuentibus: quoniam  si non annuntiaueritis eis, et non correxeritis impietatem in eis, Dominus est requirens sanguinem eorum, id est requiret damnationem eorum a uobis: et si modo differat, recordabitur tamen in manifesto iudicio. Nec mirum si recordabitur, quia non est oblitus clamorem pauperum, id est manifesta iniquitas illorum pauperum ab omni uirtute, que per clamorem designatur. Ut ibi, Clamor Sodomorum uenit ad me. Et in Apostolo: Tollatur clamor de medio uestrum, cum omni nequitia. Ille, inquam, clamor non patitur Dominum obliuisci, quin requirat sanguinem illorum a uobis, quibus illum non annuntiastis. Hinc dictum est: Si annuntiaueris impio iniquitatem suam, et non conuertetur impius, peribit impius in iniquitate sua, tu uero animam tuam liberabis. Si autem non annuntiaueris, peribit quidem impius, sanguinem autem eius de manu tua requiram. Rursus in Apocalypsi est: Qui audit, dicat, ueni. Iuxta hanc sententiam sequens uersus, Miserere mei, Domine, continuabitur, non  ad proximum sicut prius, sed ad id quod supra dictum est, scilicet quoniam non dereliquisti querentes te, Domine. Quasi dicat: Tu, Domine, qui non dereliquisti querentes te, id est qui semper misereris querentium te, miserere mei, id est meorum, etc. Sententia non mutatur.

Exsultabo in salutari tuo. Quia tu, Domine, exaltas me et meos, ideo ego exsultabo in me et in meis in salutari tuo. Potest quoque hic uersus ad Sperent in te, quasi ad principalem, continuari. uidetur enim a Psallite Domino hucusque interpositio esse. Quasi dicat: Dico ut qui nouerunt nomen tuum sperantes in te, et hoc facient meo exemplo, qui uere spero in te. Nam non tantum nunc exsulto, sed semper exsultabo ego et mei, id est, perfecte gaudebo intus et exterius quantumque tribuler et affligar. Et hoc non in mea presumptione, sicut fecit Adam, sed in salutari tuo, id est in saluatione tua, scilicet in uerbo tuo mihi homini adiuncto. Qui enim gloriatur, in  Domino glorietur. Gentes autem que nos persequuntur, non exsultabunt, quia infixe sunt, id est, immutabiliter damnate sunt occulto iudicio Dei: et hoc non ex ira tua, sed ex propria sua culpa, scilicet in interitu illo quem nobis fecerunt, id est in tribulatione illa quam nobis preparauerunt. Dum enim parant interficere corpus exterius, prius ipsi interficiuntur interius. Unde dictum est: Nemo non prius peccat in se quam in alterum; et: Qui foueam fecit, prius incidit in eam. Hic tangit iustum iudicium Dei, qui non punit malos ex sua ira, sed ex eorum propria nequitia.

In laqueo isto quem absconderunt. Exponit quomodo gentes infixe sint, ita scilicet quia pes eorum, id est facientium interitum, non tantum comprehendetur, cum manifeste dabuntur in tenebras exteriores, sed etiam comprehensus est iam per tenebras interiores, in laqueo isto, scilicet ubi non aduertunt, quem ipsi absconderunt, id est absconse ad perniciem aliorum preparauerunt. Pes est affectio anime, id est, amor  anime. Que affectio ideo dicitur pes, quia sicut corpus uehitur pedibus, ita anima affectionibus. Hec affectio aliquando est bona, aliquando mala. Si mala est, uocatur cupiditas; si bona est, uocatur caritas. Malam sequitur perniciosa delectatio, bonam uero delectatio fructuosa. Laqueus quoque dicitur hic fraudulenta et occulta cogitatio ad decipiendum alium. Illius ergo pes comprehenditur in laqueo, cuius affectio ita irretitur in dolosa cogitatione, ut et delectationem et consensum ad perficiendum ipsam prauam cogitationem adhibeat. Et bene dicit comprehenditur; est enim fraudulenta cogitatio quasi quoddam uinculum et impedimentum anime, ne ueritatem attendat.

Cognoscitur Dominus. Nunc occulte comprehenduntur, tandem autem Dominus modo faciens hic occulta iudicia, et reperit qui, scilicet quod peccator comprehensus est in operibus manuum suarum, id est, quod transgressor preceptorum damnatur  ex propria culpa, non ex eius ira. Ille, inquam, Dominus, qui modo non cognoscitur, tandem cognoscetur uere esse Dominus, cum manifeste dabuntur in tenebras exteriores. Unde dictum est: Ceterum se nescit puniri impius, nisi cum manifeste luit nolens quod perpetrauerit uolens.

Conuertantur peccatores in inferno. Istud potest dupliciter legi, uel ut sit aggratulatio diuini iudicii, uel ut sit commiseratio. Secundum autem aggratulationem ita dicetur: Peccator nolens cognoscere Dominum, comprehensus nunc per tenebras interiores, et fiat hoc, scilicet peccatores damnati in interiori cecitate conuertantur, id est, transeant de peccatis in quibus nunc sunt in infernum, id est, in profundum uitiorum, ut penitus careant Dei cognitione. Unde dictum est: Peccator cum ceciderit in profundum, iniquitates contemnet; et quia peccatores dicuntur proprie scripte legis transgressores, ne referretur hoc tantum ad Iudeos legem habentes, subdit:  Conuertantur omnes gentes, id est, quicunque gentiliter sunt uiuentes, qui Deum quem naturaliter per rationem sibi datam nouerunt, obliuiscuntur, quia precepta eius audire nolunt; aut si audiunt, negligunt. Et est hoc totum tale. Quasi dicat: Fiat hoc ut qui sordidi sunt, sordescant adhuc: quia quando magis sordescent, id est, in interiores tenebras dabuntur, tanto iniquiores contra iustos erunt, et si quis iustus est, iustior fiet.

Quoniam non in finem obliuio erit pauperis. Ideo dico conuertantur peccatores in tenebras, et qui iustus est, iustior fiat. Quoniam obliuio pauperis ueri, qui se in mente pauperauit, licet nunc uideatur esse, quando mali in mundanis florescunt, et ipse e contra arescit: illa, inquam, obliuio non erit tendens in finem, id est, non erit omnimoda. uel non erit, quoniam uenietur in finem, id est, non apparebit quando uenietur in extremam uentilationem, scilicet cum separabuntur oues ab hedis, et ipse statuetur a  dextris Dei. Et uere non erit obliuio in finem, quia patientia pauperum, id est, merces patientie uerorum pauperum, licet uideatur nunc periisse, non peribit tamen in finem, id est, uel omnimode, uel cum uenietur in finem, ut supra dictum est. Unde alibi dicitur: Patientia necessaria est, ut fructus reportemus. Et ut non pereat, tu, Domine, exsurge in eis, id est fac eos exsurgere per constantiam et perseuerantiam, ne deuocentur. Et homo, id est, aliquis terrenus portans ueterem hominem, uolens eos deuocare, non confortetur, id est non uictor in efficacia parui operis, uel propositi sui sit contra eos, sed potius gentes, id est irrationabiliter uiuentes, et peccata sua non attendentes iudicentur, id est damnentur occulte per excecationem in conspectu tuo, id est non exterius, sed interius in corde, ubi tibi soli conspicere licet, ut qui non probauerunt Deum habere in notitia, sicut dicit Apostolus: tradantur in reprobum sensum, ut faciant que non conueniunt.

Constitue, Domine. Quasi dicat: Illis iudicatis,  quia noluerunt me latorem legis tue caput habere, constitue super eos, id est, da eis caput ad maiorem damnationem latorem legis, id est assertorem et defensorem legis sue, non tue, id est, diabolum uel Antichristum nuntium eius; ut sit dictum de his qui eius imperio ad persequendum Christianum nomen, cum ipse aduenerit, parebunt, uel etiam quodlibet membrum eius diaboli in hominibus, quod faciet se caput: et dabit precepta sua contra Christianum nomen, sicut fecit Nero et Diocletianus, et alii potentes persecutores Ecclesie, quibus multi, preceptis eorum consentientes, se subiecerunt. Necesse enim est, quasi dicat, ut sub aliquo capite sint. Et quia sub me, quem tu caput fecisti, esse noluerunt, fac eos habere tale quale meruerunt. Et ideo hoc facias, ut gentes, id est, ut ipsi gentiliter sine lege uiuentes, tandem cum a facie tua cum capite suo in tenebras exteriores recedent, sciant, id est experiantur, quoniam [pro quod] homines sunt hic, non filii hominum,  id est uiuentes secundum ueterem hominem, non nouum; uel si quoniam causatiue accipiatur, tunc ita dicetur: Sciant gentes tandem quod gentes scire conuenit, quod merito fiet, quoniam hic homines sunt: hoc secundum quod per latorem legis, quodlibet membrum diaboli accipitur, dictum est. Secundum uero Antichristum, ita dicetur: Sciant gentes quoniam per ipsum Antichristum non dii, sed homines facti sunt, id est, non exaltati in uirtutibus, sed demersi in uitia sunt, licet ille extollatur super omne quod dicitur, aut quod colitur Deus.

Ut quid, Domine. Gentes sciant in futuro cum a te recedent, quod etiam prius: quia non regnanti in te fuerunt, sed homines manserunt, uere ab eis recessisti, licet uidereris propter presentem prosperitatem accessisse. Tui autem a quibus, quia in presenti arescunt, uideris recessisse, sciant a se non recessisse. Nam recessus ille potius fuit accessus, quia in hoc ad ipsorum utilitatem prospicis. Nam ut  quid, id est, propter quod aliud, nisi propter eorum utilitatem recessisti longe, id est, uideris longe ab eis recessisse? uere propter eorum utilitatem. Nam cum uideris eos cum flagellantur despicere, non tamen uere despicis eos, quia tantum despicis in tribulatione, in opportunitatibus, id est, ubi opportunum est, scilicit despicis eos ad uisum dum flagellantur, exterius; quos tamen uere per constantiam quam ministras, respicis interius. Opportunitatibus pluraliter dicit propter plures extrinsecus infestationes, quas sancti patiuntur, ut proscriptionem, uerberationem, ustionem, et cetera talia.

Dum superbit impius. uere non despicis eos, quia quanto magis impius, id est quilibet persecutor superbit in seuitia persecutionis, tanto magis uerus pauper, quem persequitur impius, incenditur ad amorem fidei atque ad bene uiuendum. Hic dicit beatus Augustinus: Mirum est, et tamen uerum est, quanto studio comparatione peccantium incendatur pauper ad  bene uiuendum. Pauper, inquam, incenditur. Impius uero et caput et membra  quia se pauperare nolunt, comprehenduntur, id est, damnantur interiori excecatione, non solum factis, sed etiam in dolosis consiliis que perficere cogitant. Hec dicta sunt secundum quod legis latores superius, quodlibet membrum diaboli accipitur. Si autem Antichristo superius accipiatur, tunc, Ut quid, Domine, quod modo simpliciter lectum est, erit exhortatio capitis prestruentis ac premunientis membra sua, ne tempore ipsius Antichristi, de quo dictum est: Et ueniet tempus quale non fuit, etc., deficiant aut per grauissimam eius persecutionem, sed constantes et perseuerantes sint, scientes se tunc non derelictos a Domino, licet per seuitiam tribulationum uideatur. Cum enim iam due graues persecutiones in Ecclesia precesserint, quarum prima significatur per leonem: quia uiolenta fuit, quia scilicet per potentes tyrannos facta est, qui primum Christianum nomen destruere conati sunt. Secunda uero significatur  per serpentem, que fraudulenta fuit, facta scilicet per hereticos. De quibus Ioannes dicit: A nobis non fuerunt, quia a nobis exierunt. Si enim a nobis essent, a nobis non exissent. Que tempore Antichristi fiet, grauior erit, quia erit et fraudulenta et uiolenta. uiolenta propter regnum, quia rex erit; fraudulenta uero propter miracula, et ideo ualde erit periculosa. Continuatio in hac sententia non mutatur. Ita enim dicetur: Gentes Antichristo parentes sciant quod per ipsum non dii, sed homines facti sunt: tui uero sciant quod tu qui uideberis propter tribulationis grauitatem illo tempore recessisse ab eis, non recessisti, imo accessisti, sicut supra dictum est. Nam dum magis ille impius Antichristus superbit persequendo, tanto magis uerus pauper incendetur in bono patiendo. Ipse uero Antichristus cum membris suis comprehendentur, id est, damnabuntur in consiliis quibus cogitant. Hec omnia nunc lecta sunt secundum aggratulationem iudicii Dei. Possunt  uero hec eadem a Conuertantur peccatores hucusque legi ad commiserationem, ut supra dictum est, iuxta quod sic dicetur: Quando quidem miseri peccatores, quia hic occulta iudicia Dei non attendunt, comprehensi per interiorem excecationem non conuertuntur, conuertantur saltem mentis agilitate eundo in infernum, id est considerando exteriores tenebras, in quas manifeste trudentur. Quasi dicat: Si non timent occultum iudicium, quia non aduertunt, saltem timeant manifestam, quod uere eis est annuntiatum, et sic conuertantur. Et merito conuerti debent, propter infernum. Nam uere erit eis infernus, quia ueniet tempus quando manifesta fiet ultio bonis de malis, quod sic dicit: Quoniam obliuio ueri pauperis, qui nunc cum persequitur a peccatoribus, uidetur esse oblitus, non erit in finem, nec patientia, id est, merces patientie ipsorum pauperum peribit in finem, sed uere remunerabuntur, et sic seuitia illorum damnabitur. Et ideo tu, Domine, ut antequam damnentur  conuertantur, exsurge in eis, id est, innotesce illis iram tuam, et homo uetus, id est sensualitas non confortetur, id est, non preualeat in eis, sed debilitetur homo et preualeat ratio; et sic gentes, id est illi qui prius fuerunt irrationabiliter uiuentes, iudicentur a seipsis, id est irascantur sibi ipsis per compunctionem et penitentiam, et hoc non negligenter exterius, sed diligenter interius, scilicet in conspectu tuo, in corde ubi tu conspicis. Et ut uere iudicentur, o Domine Pater, constitue me legis tue latorem super eos, id est, subiice eos mihi, ut qui prius a te recesserunt per superbiam, redeant ad te per obedientiam. Constitue, inquam, ut illi qui prius fuerunt gentes, sciant exemplo meo, quoniam pro quod homines sunt, id est, rationales sunt, id est, ut aduertant ad quod creati sunt, scilicet ut seruiant ut serui, non ut superbiant ut domini, et ut se non a se pendere dicant, sed creaturam tuam se esse cognoscant.

Ut quid, Domine, recessisti longe? Quasi dicat:  Quando quidem tu, Domine, accessurus eras ad eos, exsurgendo in eis, et me super eos constituendo; ut quid, id est propter quod prius longe recessisti, permittendo eos labi in peccatis? Quasi dicat: Propter utilitatem eorum fecisti hoc. Unde dictum est: Diligentibus Deum omnia cooperantur in bonum, et reliqua. Et uere propter utilitatem discessisti, quia tu despicis sepe quos saluare proposuisti in tribulatione, id est, quando anima tribulatur a uitiis. Sicut enim corpus tribulatur flagellis, ita anima tribulatur uitiis. Unde dictum est: Tribulatio et angustia in omnem animam hominis operantis malum. Et hoc facis in opportunitatibus, id est propter multas utilitates quas inde assequuntur: sepe enim unus lapsus est causa resurrectionis multorum peccatorum. Ut Dauid, uel quia postquam lapsus est in adulterium et homicidium, postquam se recognouit, graui ductus penitentia, perfecte a multorum uitiorum lapsu resurrexit. Petro quoque multum profuit quod ad uocem  unius ancille Dominum negauit; quia et perfecte per hoc si quis in eo lapsus erat, resurrexit, et constantior postmodum fuit: sic in ceteris.

Dum superbit impius. uere opportune despicis in tribulatione, quia in quantum aliquis manens impius superbit peccando, in tantum pauper factus, id est postquam conuertitur, incenditur per bonam uitam se humiliando. Quod manifeste patet in Paulo, qui cum summus esset inter apostolos, recolens tamen prius lapsus suos innumeros, dicebat: Ego enim sum minimus apostolorum, qui non sum dignus uocari apostolus. Pauper quidem incenditur, qui uero non fiunt pauperes, sed impii manent, comprehenduntur magis et magis per interiorem cecitatem, non solum in factis, sed etiam in consiliis, quibus, id est per que, cogitant alios decipere: Nec mirum si comprehenduntur, quoniam ad maiorem cumulum damnationis sue adsunt eis adulatores. Qui cum laudant eis praua, que ipsi in corde desiderant, eos in peccatis  alligant. Unde dictum est: Lingue adulantium alligant animas in peccatis. Quod sic in libro habetur: Quoniam laudatur ab adulatoribus peccator in prauis desideriis anime sue, et non solum peccator, id est scripture legis transgressor, sed etiam omnis iniquus benedicetur, id est, laudatur ab adulatoribus suis in prauis cupiditatibus, in quo non est ei aggratulandum. Dicit enim beatus Augustinus: Nemo aggratuletur homini qui prosperatur in uia sua mala, cuius peccati deest ultor, et adest adulator. Magis enim per hoc sibi Deus irascitur. Quod sic in libro dicitur: Peccator dum ab adulatore laudatur, exacerbauit, id est, ualde acerbum et asperum fecit sibi Dominum in tantum, ut eius dulcedinem gustare non possit. Unde beatus Augustinus dicit: Ille Dominum sibi exacerbat, qui peccando incidit in eam infirmitatem, ut cibum ueritatis quo sane anime gaudent, gustare non possit. Et quia exacerbauit sibi Dominum, id est, non queret, eum Dominus per gratie illuminationem, uel ipse peccator  non queret, id est, negliget Dominum, secundum multitudinem ire sue, id est, Domini: quia multipliciter iratus est ei Dominus, uel ire sue, id est, peccatoris: quia ipse peccator multam sibi iram Domini acquisiuit.

Non est Deus in conspectu eius. Ideo peccator non queret Dominum, quia non attendit iudicem esse in rebus: uel ideo Dominus non queret eum, quia non attenditur ab eo. Nam non est per attentionem in conspectu eius, id est in corde ipsius peccatoris, ubi Deus conspicit quod ostendit per effectum: quia uie illius, id est opera illius peccatoris sunt inquinata, id est inefficacia, non tantum ad horam, sed omni tempore uite sue: quod non esset, si iustum iudicem in rebus esse attenderet: quem quia non attendit, apparet quod uere ei Dominus exacerbatus sit.

Auferuntur iudicia tua. Ideo non est Deus in conspectu eius, quia, o Domine, tua iudicia scilicet, et que nunc occulte agis, et que tandem manifeste  ages, auferuntur a facie, id est a cognitione eius, id est, non attendit neque presens iudicium occultum, neque timet manifestum futurum: et hoc ideo, quia damnabitur hic omnium inimicorum suorum exteriorum. Quasi dicat: Quia prospere succedit sibi in omnibus exterioribus.

Dixit enim in corde suo. Ostendit per effectum a partibus, quod uere non attendit peccator iudicia Dei, quia et cogitat praua, et loquitur uana, et facit peruersa, et de cogitatione premittit dicens ita: Dixit peccator in corde suo, cogitando scilicet, Non mouebor a prauo proposito meo, id est semper male agam, quia sicut sum in hac generatione sine malo, ita etiam transibo ab hac generatione in futuram generationem sine malo, id est nullam in futuro pro peccatis patiar penam. uel aliter: Dixit impius in corde suo, subauditur, Male agam pertinaciter: quia non mouebor, id est non promouebor per famam ab hac generatione in posteram generationem sine malo, id  est, nisi fecero aliquod graue malum per quod mihi famam acquiram. Cuius rei exemplum potest esse mactator innocentium Herodes, qui cum circa mortem esset, sciens se omnibus infestum esse, fecit quinquaginta de melioribus totius Isrel incarcerari, atque eos in morte sua iussit necari; ut cum multi flerent pro illorum interfectione, uiderentur pro morte ipsius flere.

Cuius maledictione os plenum est. Id est, os illius ita male cogitantis, etiam mala loquitur: quia plenum est maledictione, id est blasphemia et detractione in Deum et in sanctos. Et ideo plenum est amaritudine, id est plenarie facit sibi Deum amarum et asperum, et est etiam plenum dolo contra proximum, quia semper nititur dolose cum proximo agere; et hoc ideo quia labor et dolor tantum est sub lingua eius, id est, quia tantum tractat de terrenis, que sunt labor in acquirendo, et dolor in amittendo, ut in his dolose cum proximo agat sub lingua sua, id est, in cogitatione sua, que sub lingua, quia precedit uerba. Unde  Horatius:

Post effert alios motus interprete lingua.
Nec solum male cogitat et male loquitur, sed etiam male agit, ac si dicat, uel quod sic dicat: Sedet in insidiis, id est, cum mora et lima uersatur in deceptionibus cum diuitibus, id est cum amatoribus huius seculi, qui se non mente pauperauerunt, et hoc in occultis primum per blanditias, occulte eos decipiendo, ad hoc scilicet ut interficiat innocentem, id est, ut deuocet innocentem ab innocentia sua, et eum nocentem conformando sibi faciat. Ideo dico innocentem, quia oculi eius, id est omnes affectiones eius, respiciunt in pauperum, id est innocentem, qui se in anima pauperauit decipiendum. uel potest dictum esse hac similitudine, quia qui pertransiens respicit in eum, uidetur moueri quidem circa eum misericordia. Iuxta quod dicetur: uere nititur interficere innocentem, quia oculi eius respiciunt in eum quasi in pauperem,  id est quamdam fraudulentam misericordiam exhibet ad decipiendum eum, sicut legitur in passionibus sanctorum, de quibusdam tyrannis, qui, quasi moti misericordia, his quos deuocare uolebant, dixerunt: Fili, respice nobilitatem tuam, considera adolescentiam tuam, et cetera talia, ut sic occulte eos deciperent. Repetit quod superius dixit: Sedet in insidiis, equipollenter ut aliam partem deceptionis addat. Qui enim alios deuocant, aliquando fraudulenta deceptione utuntur, que iam dicta est; aliquando uero uiolenta per tormenta illata, scilicet, de qua subditur, cum dicat: Insidiatur pauperi respiciendo in eum occulte si potest, id est in abscondito. Si uero non potest occulte, fit quasi leo, id est, infert aperte uiolentiam. Et item: Si sic non potest tanquam serpens, in spelunca sua, id est redit ad occulte decipiendum. Insidiatur, inquam, ut rapiat pauperem, id est, ut deuocet pauperem. Rapere autem pauperem dico, dum eum conformando sibi in suam  sectam attrahit. Et uere attrahit eum, quia humiliat eum, id est, in partem suam deflectit ipsum pauperem in laqueo suo, id est per deceptionem suam occultam siue uiolentam, quod plus ei obest quam prosit: quia humiliando illum inclinat se, id est, preparat seipsum ad interitum: et etiam cadet, id est grauem casum patietur, scilicet incurret irrecuperabiliter eternam mortem in anima cum dominatus fuerit pauperum, id est, quando uictor esse putabit, quia ex toto sibi subiugauerat aliquos pauperes, sectam suam eis imponendo.

Dixit enim in corde suo. Et ponit casum. Quasi dicat: uere cadet. Nam hoc modo cadet, quia abnegabit uerum iudicem a rebus. Nam non dico dicturum: sed iam dixit in corde suo, per effectum scilicet omnibus modis male agendo: Deus oblitus est terrenorum, et auertit faciem suam in finem, id est, omnino ne uideat hec. uel aliter: Auertit faciem suam ne uideat in hunc finem. Duo sunt fines regni Dei: superior et inferior. Unde dictum est: Attingens a fine  usque ad finem fortiter. Superior finis est, ubi super celestes sunt creature; inferior uero finis est, ubi terra infimum elementum est, et que de terra sunt. Fuit autem sententia quorumdam erroneorum, quod Deus, qui tante maiestatis esset, nunquam se ad hunc finem inspiciendum uel regendum dignaretur inclinare. Quod plane falsum est, quia tunc omnia temeraria casu fluitarent.

Exsurge, Domine. Hactenus egit de iudicio occulto principaliter, nunc incipit agere de manifesto, ut per contrarium melius occultum uideamus. Intitulatur tamen totus psalmus de occultis propter maiorem et digniorem partem in qua principaliter agitur de ipsis occultis, et continuatur ita: Multi dicunt quod Deus oblitus sit terrenorum; tu autem, Domine Deus, qui modo iaces eis, quia non considerant occultam dispositionem tuam, et iudicium tuum, exsurge, id est altus eis appare in tuo manifesto iudicio et exaltetur manus tua; id est, ego quem tu misisti ad debellandas  ereas potestates, prius missus in humilitate: exalter tunc missus ad iudicandum in maiestate cum frequentia angelorum atque sanctorum, ad hoc ne obliuiscaris pauperum, id est, ut ostendas nunc te non esse oblitum pauperum, sicut mali tibi imponunt, pauperes assumendo in gloriam, malos mittendo in gehennam. Et debes exsurgere, nam sine causa irritauerunt te. Nam propter quod, id est pro qua causa, irritauit impius Deum? Quasi dicat: Potius habuit causam non irritandi, cum omnia uideret certo ordine disponi, quam irritandi. Et repetit ipsam irritationem, ut eam destruat, dicens: Dixit enim impius in corde suo, Deus non requiret ista que facimus; sed mentitur, quia tu uides, id est tu requires; quoniam iam in presenti consideras laborem, id est, studium inferentium mala pauperibus tuis et dolorem eorum sustinentium, et tamen differs ultionem, ut tandem tradas eos, id est malos, in manus tuas, ut in extrema separatione manifestam potentiam exerceas  super eos, quos nunc dilatio merite pene ad penitentiam non commouet. Unde dicit Apostolus impio non penitenti: Nescis quia patientia Dei ad penitentiam te uocat. Tu autem secundum duritiam tuam, et impenitens cor thesaurizans tibi iram.

Tibi derelictus est pauper. Merito tu consideras causam pauperis, quoniam ipse se non considerat: quia ipse pauper derelictus est a seipso tibi, id est, abnegauit se et mundum propter te, et ideo tu eris adiutor ipsi, facto propter te orphano. Orphanus proprie dicitur, qui caret patre in pupillaribus annis; tamen ad hanc similitudinem dicitur orphanus quicunque se pro Deo abnegat, quia iam spoliatus est priore patre, mundo scilicet, iuxta quem carnaliter genitus est, et diabolo, qui eum in concupiscentiis carnalibus generauit. Unde dictum est: uos ex patre diabolo estis. Et sicut iudicium est maxime illorum causam agere qui carent proprio aduocato, scilicet pupillorum et uiduarum, ita ad Deum, qui uerus  iudex est, pertinet causam suorum orphanorum agere.

Contere brachium. Quia brachium peccatoris es, ideo, o Domine, destrue brachium, id est, potentiam peccatoris, id est transgressoris et omnis maligni, ut non possit ipsum pauperem affligere et deuocare; et uere conteres, quia queretur in manifesto iudicio peccatum illius, quem locum habeat, et non inuenietur locus eius. Quasi dicat: Ponatur modo quod aliquis mentis agilitate ad manifestum iudicium considerandum transeat et inquirat, an amplius peccatum priorem locum habeat, inueniat quod loco careat. In presenti enim dum mali bonis permixti sunt, peccatum habet locum, quia uiuit impius pio. Sicut autem planato ferro lima non habet locum, et auro purgato fornax, sic in extrema separatione non erit locus peccato, quia cum iam perfecta iustitia, et inuariabilis erit in omnibus bonis, nichil residuum erit in eis quod amplius sit purgandum. Erit tamen peccatum alio modo. Nam sicut non peribit patientia pauperum, quantum ad remunerationem, ita nec peccata  malorum peribunt, quantum ad eternam damnationem.

Dominus regnabit in eternum. uere non erit locus peccato, quia Dominus qui nunc regnat in his qui aliquo modo sunt mutabiles. Nullus enim ita perfectus est, quin in minimo quandoque labatur. Unde Horatius:

   . . . . . Optimus ille
Qui minimis urgetur. . . .
Dominus, inquam, tunc regnabit in eternum, id est in his qui uere erunt eterni, nec aliquam metuent amplius mutationem. Et determinat eternum, dicens: Et in seculum seculi. uos autem qui nunc in uitiis ut gentes, nunc peribitis eternaliter separati de terra illius, id est ab illis qui cum prius essent terra, facti sunt digna possessio eius; et uere peribitis, quia tunc implebitur illud ad quod pauperes toto uoto suspirant, sed fiet eterna diuisio bonorum et malorum. Quod sic dicit, Dominus exaudiuit, id  est, ostendet se tunc exaudisse hic desiderium pauperum, adimplendo illud, et quia desiderium potest accipi etiam in precantibus uerbis, addit plus conuertendo se ad Dominum cum dicit, Auris tua, id est potentia audiendi, que in te, o Domine, est, qui totus auris es, et totus oculus, et cetera talia: illa, inquam, auris audiuit, id est tunc ostendet se exaudiuisse preparationem cordis eorum, id est bonam affectionem, cor eorum ualde paratum et intentum facientem: et quod sit illud desiderium, hoc scilicet Iudicare pupillo et humili, id est, ut tu iudicium, id est separationem, facias inter bonos et malos, ad utilitatem illius qui mortificando sibi patrem mundum, siue diabolum, fecit se pupillum: et hoc non ad arrogantiam, sicut Diogenes abrenuntiauit mundo, ut uideretur ab hominibus, sed ad utilitatem, scilicet ut obediret preceptis tuis. Et ad hanc utilitatem, ut ille qui est simpliciter homo imbutus, scilicet adhuc ueteri fece, qui in hac uita prius posuit se iniquitatem,  et deinde apposuit cum aliis eamdem iniquitatem, persuasit ut sic magnificaret se, id est, magnum nomen sibi faceret ultra, id est, ut non possit priori positioni adiungere ut magnificet se super terram, id est super tuos, qui iam erunt stabiles et solidi sicut terra.



IN PSALMUM X. In finem psalmus Dauid.



ARGUMENTUM.

uerba Dauid quando Saulem fugiens in desertis est habitare compulsus. Aliter uox Christi est. Lege ad Genesim: perditio Sodome.



EXPLANATIO.

Finis semper ad Christum intendit, sed modo passionem illius, modo resurrectionem designat. Nunc autem sanctam fidem declarat, in qua heretici digladiantur contra fidelissimos Christianos. Sciendum igitur hunc psalmum ad destruendos hereticos esse prolatum. Psalmus hic totus ad personam prophete referendus est.  Primo capite de insidiatoribus dicit hereticis, qui nituntur catholicos in suam conuertere prauitatem. Secundo Domini iudicium comminatur, et quid in illa retributione sustinere possint, euidenter ostendit, ut iustitiam Domini metuentes superstitiosas deserant falsitates.



COMMENTARIUS.

In Domino confido, quomodo dicitur anime mee. Psalmus iste sic intitulatur: In finem psalmus ipsi Dauid. Quod sic exponitur: Hec uerba sequentia, que psalmus sunt, quia ad laudem Dei instruunt, sunt attributa ipsi Dauid, uel prophete ipsi, uel alicui perfectiori de priori populo, uel de posteriori hortanti alios, ut sibi caueant a fermento hereticorum. Que uerba referuntur in finem, quia dicta sunt pro his que futura erant in fine temporis, id est in plenitudine temporis, scilicet in tempore Ecclesie. Loquitur autem hic psalmus contra hereticos, quia propheta siue quilibet perfectus, cuius uox est in hoc psalmo, preuidens quosdam pestilentes uiros,  se solos iustos et ueros Christi cultores affirmantes, emersuros de corpore Christi, id est, de Ecclesia. A nobis enim exierunt, quia a nobis non fuerunt: qui nitentur multos ab uberibus sancte matris Ecclesie separare, et in sectam suam inducere, dicentes se in monte, se in eminentia uirtutum esse, alios autem in ualle, id est in humilitate uitiorum: et ideo confidenter eos sic admonentes, Transite ad nos, qui in sublimioribus sumus, nobis adherete. Ecce apud nos Christus. Quem Christum sacra Scriptura diuersis nominibus uocat; nunc leonem, nunc montem, et cetera talia: preuidens, inquam, hoc, instruit nos in hoc psalmo quid illis circumuenientibus nos respondere, et quomodo nos in puritate et sinceritate fidei debeamus permanere; quasi dicat: Adfuturi sunt quidam ceruicosi tauri, id est heretici, pro arrogantia errorem suum affirmantes, non pro ignorantia. Arrogantia enim facit hereticum, non ignorantia: quia dicturi sunt nobis, Transite ad nos in  montem; Ecce apud nos Christus. Quibus uos respondebitis sic quisque pro se: Unum montem teneo. In Domino, qui mons montium est, confido. Quomodo uos ergo dicitis, id est, qua fiducia dicere presumitis, anime mee, Transmigra in montem, id est, relinque uallem humilitatis in qua es, et appone nostram eminentiam, cum uos potius omnium infimi sitis: anime mee dico que est sicut passer, id est, cauta a laqueis et pennata uirtutibus et diuinis preceptis, et que iam sibi certam domum, id est, ecclesiastica instituta inuenit. Frustra utique facitis. uel sic potest etiam dici: Cum talia dicitis, reputatis quod anima mea sit inconstans et instabilis sicut passer. Utique non est. uos dico, qui ut errorem uestrum persuadeatis, et uos commendetis, peccata aliorum aggrauatis, et ueros doctores criminamini, dicentes mihi: uere debes ad nos transire, quoniam peccatores, id est, scripte legis preuaricatores, quos tu sequeris, arcum, id est, diuinam Scripturam  intenderunt, id est ualde prauis tentationibus suis coarctauerunt, quod est ecce, id est, manifestum et intendendo parauerunt sagittas suas, id est, dolosas et deceptorias sententias in pharetra, id est in occulto cordis sui ad hoc ut sagittent, id est, occulte decipiant rectos corde, id est, bonos non cautos et prouidos, sicut nos sumus: sed positos adhuc in obscuro, id est nondum sublimatos, sicut uos simpliciores estis.

Quoniam que perfecisti destruxerunt. Ideo uos, pessimi heretici, istud bonis imponitis, quoniam uos istud fecistis, scilicet prauis interpretationibus uestris Scripturam sanctam deprauauistis. Quod sic dicit conuertendo se ad Dominum: O Domine, destruxerunt male interpretando heretici ea que tu perfecisti, id est, Scripturas, quas tu per tuos uiros plenos Spiritu sancto edidisti. Item se conuertit ad hereticos, quasi dicat: uos, heretici, destruxistis opus Domini, sed non deberetis, quia iustus, id est Christus, absolute dicendus iustus, qui unitatem et  concordiam relinquens suis dixit: Pacem meam relinquo uobis, pacem meam do uobis. Et qui traditorem suum tanta patientia pertulit, ut primam eucaristiam manibus suis confectam, et ore suo commendatam, ei cum ceteris discipulis traderet. Quique etiam ad predicandum regnum celorum ipsum cum ceteris misit; ut demonstraret dona Dei peruenire ad illos qui ea cum fide suscipiunt, etiam si ille a quo suscipiuntur sit talis qualis ipse Iudas fuit. Ille, inquam, iustus quod fecit uobis, id est, quod commeruit apud uos, propter quod uos deprauantes Scripturas, unitatem quam ipse reliquit destruxistis.

Dominus in templo sancto suo. uobis quidem nichil iustus fecit, at ipse hoc facit quod et suos misericorditer saluat, et malos non solum pro malo uoto suo, quod ad Scripturas ascenderet, ut inde damnentur, praue eas intelligere permittit, sed etiam doctrinam eorum prauam ad multorum damnationem prouenire permittit. Quod innuit ubi dicit: Pluit super peccatores laqueos, et spectat illuc nominatiuus hic positus,  scilicet Dominus. Interponit autem de bonorum saluatione primum, et deinde de prauorum in seipsis damnatione, ita dicens: Dominus , id est, Christus en uerus Dominus, in suo templo, id est in fidelibus qui per fidei unitatem templum eius sunt. De hoc templo dicitur: Templum Dei sanctum est, quod estis uos. Et: Quicunque uiolauerit templum Domini, disperdet illum Deus. Ille autem templum Dei uiolat, id est unitatem uiolat, qui principatus sui causa a catholica unitate disiungitur, sicut faciunt hi qui causa arrogantie quod praue intelligunt confirmare contra communem fidem nituntur, id est heretici, et determinat de quo templo dicat, dicens: Sedes eius est in celo, id est in his qui de terrenis facti sunt celum. Unde dictum est: Anima iusti sedes est sapientie. Et item: Celum mihi est sedes, terra autem scabellum pedum meorum; et quod celum sunt, non ex meritis suis, sed ex respectu misericordie eius. Quod sic dicit: Oculi eius respiciunt  in pauperem, id est, sicut aliquis qui postquam pertransit pauperem, reiicit oculos in eum, uidetur moueri commiseratione circa eum: ita Deus misericordie respectum exhibet circa pauperem suum saluandum, et hoc modo respicit in pauperem, quia palpebre eius interrogant filios hominum. Licet filii possint dici et boni et mali, hic tamen, teste beato Augustino, ut ad pauperes referatur, accipiemus filios hominum, illos quos uetus homo parturit cum gemitu et dolore in nouum hominem, id est, qui per penitentiam ueteris hominis sunt regenerati in nouum hominem. Qui filii hominum quibusdam obscuris locis Scripturarum, quasi clausis oculis Dei exercentur, ut querant: quibusdam uero manifestis Scripturarum locis illuminantur ut uideant. Hec autem crebra apertio et opertio in Scripturis sunt quasi palpebre Dei, claudentis et aperientis Scripturas, sicut palpebre claudunt et aperiunt oculos, de quibus Scripturis alibi dicitur: Ob hoc teguntur, ne  uilescant, ad hoc aperiuntur, ut nutriant. Que palpebre, id est, obscuritates et apertiones Scripturarum interrogant, id est probant illos filios hominum de quibus prediximus, in hoc scilicet quia illi nec fatigantur obscuritatibus Scripturarum, ut reiiciantur, sed exercentur, ut querant; nec cognitione Scripturarum inflantur, sed confirmantur. Sicut e contra mali reiiciuntur obscuritatibus, et non exercentur: inflantur cognitione, et non confirmantur. In quo utrique recte probantur. Sicut enim aliquis dominus seruos suos excludens a secreto consilio suo, probat illos quos postmodum uult admittere, scilicet qui patienter repulsam ferunt: probat etiam illos quos reiiciat, scilicet qui non patienter ferunt, sed indignantur, et qui quod aliquando admissi sunt, non gratie Domini, sed sue arrogantie attribuunt; ita Dominus per palpebras suas, id est per obscuritates Scripturarum suarum probat suos, probat etiam non suos.

Dominus interrogat iustum fet impium. Ostendit  quos filios hominum hic acceperit, et est a pari ostensio: quod uere Dominus per palpebras suas interrogat filios hominum; quia interrogat, id est probat iustum, id est pauperem, sicut predictum est: et interrogat, id est, probat etiam impium, hic apponit de malis. Et accipiemus hic pauperes illos qui post fidem susceptam deprauati sunt, id est hereticos, quos Dominus probat ad eorum damnationem per palpebras: quia ipsi obscuritatibus fatigati reiiciuntur, cognitione inflantur, non confirmantur: et ideo a Domino excecantur ut et ipsi praue eas intelligant atque damnentur; et aliis qui digni sunt, praue eas interpretando, ipsos secum damnent.

Qui autem diligit iniquitatem. Debemus extra intelligere quod iustius respondet interrogatus a Domino pro competentia sua. Sed ille qui diligit iniquitatem, id est deprauatus odit animam suam, id est tale quid respondet, si non uoce, saltem actu, in quo se ostendit odisse animam suam, quia uidelicet  reiicitur obscuritate, inflatur ambitione; et ideo Dominus non solum ipsum damnat, sed etiam per ipsum alios. Quod sic dicit, nunc tandem ponens personam superioris nominatiui: Dominus pluit, id est per pluuiam male doctrine impiorum super peccatores qui scilicet meriti sunt. Mittit laqueos, id est impedimenta plura falsitatis, ne possint attendere ueritatem: et ostendit per quid sint illi laquei, per hoc scilicet quia pars calicis eorum, id est illud quod ipsi peccatores cum certa mensura de praua doctrina impiorum suscipiunt, per calicem enim fit diuisio. Et ideo ponitur hic calix, qui est note mensure, ut sciant quia nichil inordinate, nichil sine modo fit, etiam in damnatione malorum. Nam licet Deus non crearit tenebras, ordinauit tamen eas. Unde dictum est: Diuisit Deus lucem a tenebris. Illa, inquam, pars est calicis ignis, quo primum deuastantur per incentiua carnalium concupiscentiarum, et ex illo igne procedit sulphur, id est fetor malorum operum, quo separantur  ipsi boni a malis: et sic sequitur spiritus procellarum, id est grauis absorptio interitus, quando in ineffabiles penas in fine trudentur.

Sciendum quod omnes interpretes Scripturarum, boni siue mali, nubes, id est complutores dici possunt: quia alios doctrina sua bona siue mala quasi compluunt. Unde rectis preconibus ueritatis dicitur a Domino: Mandabo nubibus meis ut non pluant super meretricem illam; quod de Iudea et Hierusalem dictum est; et ex eadem Scriptura pluit Dominus per bonos doctores serotinam pluuiam, id est tempestiuam, et proficientem doctrinam super bonam terram, id est super bonos, et per hereticos nociuam pluuiam, id est pestilentem doctrinam super malos, sicut ex eadem pluuia materiali et producitur triticum ad similaginem, et lolium ad combustionem.

Quoniam iustus Dominus. Dixit superius, Et Dominus saluos facit iustos, ubi ait, quod sedet in illis  et quod damnat impios, ubi scilicet ait: Iniquus odit animam suam; et, Pluit super peccatores, et reliqua. Nunc autem reddit causam ad utrumque. Quasi dicat: Ideo saluat Dominus iustos, quia ipse qui uere iustus est, diligit iustitias, id est singulos iustos. Ideo autem damnat impios, quia uultus, id est uultuositas et seueritas eius uidit hoc esse equitatem, id est, equum.



IN PSALMUM XI. In finem pro octaua die. Psalmus Dauid.



ARGUMENTUM.

Ex persona Dauid canitur quod in tempore eius omnis defecerit sanctus, et diminute sint ueritates a filiis hominum. Aliter Christus pro passione suorum dicit de Iudeis. Lege ad Lucam. Aliter psalmus iste pro octaua scribitur, id est Dominica die resurrectionis Christi, quando defecit credens, et diminute sunt ueritates, ita ut etiam custodibus corporis pecunias  offerrent, quorum labia dolosa Dominus disperdidit.



EXPLANATIO.

Octaua, ut in sexto psalmo iam dictum est, ad eternam pertinet requiem; nam octauum diem mundus iste non recipit, sed finito septimo redit semper ad primum. Petit itaque propheta iniquitatem mundi istius destrui, ut ad illam ueritatem future promissionis debeat perueniri: meritoque huic psalmo octauus dies aptatur, ubi seculi istius consuetudo uitiosa deseritur, et illius uenire innocentia postulatur. Prima parte Propheta a mundi istius peruersitate saluum se fecit fieri, quoniam dolosi atque superbi potentiam Domini sceleratis oblocutionibus abnegabant. Secundo promissionem Patris per omnipotentem Filium predicat esse faciendam. Eloquia Domini sub breuitate collaudans, sicut prius sermones impios arguebat.



COMMENTARIUS.

Saluum me fac, Domine. Psalmus iste est uox prophete  Dauid, uel quorumlibet perfectorum de priori populo exspectantium et operantium aduentum Domini Iesu Christi, per quem ueram saluationem mundo adfuturam intellexerunt, prefiguratam quidem in carnalibus, uenturam uero tempore plenitudinis, id est, aduentus ipsius Christi, quando umbra recessit, et ueritas successit. Qui fideles quia uere per Spiritum sanctum in carnalibus institutis illam futuram cognouerunt, intendunt in hoc psalmo contemporaneos suos hortari et consolari, ut ipsam secum uere futuram credant, et eius aduentum omni desiderio appetant: posteriores autem post eius aduentum futuros, sicut nos intendunt hortari, ut ipsam quasi preteritam omni deuotione intelligant atque suscipiant. Dicit enim beatus Augustinus: Signa et illa fuerunt, signa et hec sunt. Illa futurorum, ista preteritorum. Oportet ergo ut sicut illi per carnalia uenturam, ita nos intelligamus eam per mystica spiritualia, que nunc apud nos fiunt quasi preteritam. Iuxta quod  psalmus iste sic intitulatur: In finem pro octaua psalmus ipsi Dauid, uel prophete, uel alicuius perfectioris de priori populo, qui per carnalia instituta intelligerent spiritualia uentura, tendentibus scilicet in finem, id est, optantibus uenire finem, id est plenitudine temporis. Psalmus dico pro octaua, id est pro uera saluatione et requie, que in aduentu Christi collata est optanda: que ideo dicitur octaua, quia transacta uarietate temporalium rerum, in quibus septenarius numerus accipitur, quia per septem dies uoluuntur, tunc incipiet octaua dies, quam nox nunquam interpolabit, id est tunc manifeste apparebit in ueritate uera saluatio illa, qua nunc per aduentum Domini requiescimus in spe. Unde dicit Apostolus: Spe enim salui facti sumus. Nunc ad litteram accedamus. Propheta siue quilibet perfectus de priori populo cuius uox est in hoc psalmo, exoptans aduentum uere saluationis, sic orat: Domine Pater, me attendentem medicinam mihi necessariam, et optantem  eam, fac saluum, id est mitte quem missurus es, Sanctum sanctorum, Deum deorum, per quem mihi uera saluatio, et per quem restituatur destructa sanitas. Qua saluatione uere indigeo, quoniam sanctus Dominus, id est, quoniam sanctitas defecit, id est, periit in priori sancto quem tu misisti, id est in Adam quem Deus posuit ante lapsum in plenitudine uirtutum, et per illum in me. Et ideo defecit sanctitas, quia a preceptis tuis recesserunt, et primi homines, et filii illorum hominum, quod sic dicit: Quoniam diminute sunt a filiis hominum. ueritates hic sicut superius iustitias dicit, quantum ad singulas personas, cum tamen una uera iustitia et ueritas sit, a qua omnes illuminantur. Deus enim una ueritas, qui dicit: Ego sum uia, et ueritas et uita. Precepta quoque eius sunt ueritas, adimplentes se ueros facientia. A quibus preceptis primis parentibus recedentibus, et deinde filiis per culpam ipsorum, diminute sunt ueritates in singulis.

uana locuti sunt. uere diminute sunt ueritates,  quia multiplicate sunt uanitates. Quoniam unusquisque, id est, singuli hominum sunt locuti uana in seipsis, per effectum scilicet, fiduciam in terrenis; que uanitas uanitatum sunt posuerunt, et Deum neglexerunt: et non solum in seipsis, sed etiam locuti sunt uana ad proximum suum, uidelicet ut qui Deum odit, odio habeat et proximum, sicut e conuerso, qui diligit Deum, diligit et proximum. Loqui uana proximo, est persuadere ei terrena; que uere uanitas sunt amare et desiderare. Quod ipsi fecerunt exemplo et uoce, ipsi dicentes, uel habentes labia dolosa, id est dolum in uerbis ad decipiendum proximum: quia locuti sunt in corde et corde, id est non simplici corde, sed in multiplici. Non ideo dicit eos locutos in corde et corde, ut plura materialiter corda haberent, cum quisque tantum unum cor habeat, sed propter diuersas uoluntates, quia aliam in uerbis uoluntatem ostenderunt, aliam in mente habuerunt. Sic agit omnis qui aliud promptum in lingua, aliud clausum  habet in pectore.

Disperdat Dominus. Istud non est imprecatio, sed diuini iudicii aggratulatio. Quasi dicat: Quia ueritatem destruunt, et dolose cum proximo agunt, id est, fiat illis quod merentur, scilicet disperdat eterna damnatione Dominus illos, qui emphatice dici possunt ipsa labia dolosa, propter nimis frequentem dolum, et hoc non in parte, sed uniuersa: ut nichil exceptum putes, et disperdat etiam linguam magniloquam, id est, superbiloquam. Emphatice similiter linguam magniloquam uocat hereticos, et imitatores eorum, qui causam principatus, quod peruerse intellexerunt, ad perniciem aliorum astruere nituntur, quos determinat dicens: qui non solum dicunt, sed semper dixerunt, siue in corde, siue in effectu, linguam nostram, id est, sententias, quas nullo reuelante, neque Deo neque homine, sed ex propria interpretatione nostra habemus: magnificabimus, id est, ad magnificentiam nostram affirmabimus: quia labia nostra, id  est, facundia nostra est a nobis, id est, in parte nostra, scilicet nos defendit et commendat: uel est a nobis, id est nos ipsi, et non aliis non eam docuit. Quis igitur noster Dominus est? Quid ergo nobis Hieronymus, uel Augustinus, uel aliquis doctor contulit; cum a nobis omnia habeamus? Hec dicit perfecta anima de priori populo prophetando, quasi ponens se in tempore hereticorum. Potest etiam quantum ad priores, referri ad Scribas et Phariseos, qui nichil Moysi neque ceteris prophetis quidquam ascribebant, sed sibi omnia arrogabant. Potest quoque disperdat superius, quod nunc aggratulationem fecimus, in bono legi, sicut in ceteris similibus iam prediximus locis.

Propter miseriam. Perfecta anima, que superius optauit saluationem, ostendit hic se certam esse de aduentu illius, uere saluationis, ut ad eam optandam et uere sperandam contemporaneos suos hortetur: posteriores uero, ut eam uere uenisse cum  gaudio suscipiant. Quasi dicat: uere saluabit me Dominus, quia ipse Dominus pater dicit, id est disposuit. Dicere enim Dei, est disponere. Nunc exsurgam, id est, ego qui prius humiliter surrexi in seruis missis ad uineam, id est Patriarchis et Prophetis: quorum alium lapidauerunt, alium uerberauerunt, alium occiderunt, et cetera talia: nunc manifeste consurgam in filio. uerebuntur enim filium, et hoc faciam propter miseriam inopum, id est, quam inopes patiuntur in corpore, siue in anima per penam primi peccati auferendam: et propter gemitum pauperum, id est, quem pauperes pro miseria illa agunt consolandum. Unde dictum est: uidi afflictionem populi mei, etc. Inopes hic accipit, qui non se sufficientes sibi ad ueram saluationem per carnales obseruantias, aut per liberum arbitrium putant, sine uera salute collata per Dominum nostrum Iesum Christum, et hoc quantum ad priores. Quantum uero ad nos, possunt dici inopes, qui neque per liberum  arbitrium, neque per merita aliqua sibi sufficere putant: sed totam spem suam in salute illa ponunt. Pauperes uero dicuntur, quicunque aduertentes illam inopiam, tali affectione habent se erga illum, per quem repellitur inopia: quali affectione aliqui seculares pauperes habent se erga diuites, qui et manus eorum osculantur, et ipsos humiliter sequuntur, et cetera talia faciunt.

Ponam in salutari tuo. uere nunc exsurgam, quia imponam in salutari meo, per quem exsurgam, id est filio: quod imponendum est salutari, scilicet ut et miseriam auferat, et gemitum consoletur: et ego qui quasi prius dubie egi in seruis, in isto agam fiducialiter, et in uerbis et in factis.

In uerbis uere fiducialiter egit. Unde dictum est: Nunquam locutus est homo, sicut hic homo. Et item: Erat loquens tanquam potestatem habens, non sicut scribe eorum et Pharisei. In factis quoque satis fiducialiter egit, cum facto flagello de funiculis, populum maximum cum principibus et sacerdotibus de templo  eiecit. Egit etiam fiducialiter, per eum circa alios, quando per ipsum tales constituit, quales Apostolus describit cum dicit: Quis nos separabit a caritate Christi? et reliqua.

Eloquia Domini casta. Hi duo uersus precedentes in uoce patris lecti sunt: qui uero loquuntur, in uoce Prophete, uel perfecte anime leguntur. Quasi dicat: uere fiducialiter aget Deus pater in eo, quia eloquia ipsius Domini, id est, Christi, erunt eloquia casta, id est, inuariabilia, quia quod semel probabunt, nunquam improbabunt: et quod semel negabunt, nunquam affirmabunt, et in hoc erunt comparabilia caste mulieri, que eadem se exhibet presente et absente marito. uel erunt casta, id est, carebunt correptione simulationis, et non erunt incesta: quia nichil pro terreno lucro annuntiabunt, sicut faciunt aliqui hypocrite, de quibus dicit Apostolus: Quidam non caste Christum predicant. Illi enim non caste predicant, qui non pro spirituali  commodo, sed pro terreno lucro predicant, simulantes pietatem esse questum, et ita erunt casta, quod erunt argentum igne examinatum: id est, ita nitida sicut argentum igne recoctum: quod probatum est terre, id est, prorsus caret terrena fece, et purgatum est septuplum, id est, multipliciter est purgatum. uel aliter: Eloquia Domini non erunt incerta, id est, incestos facientia, sicut fuerunt eloquia serui, id est Moysi, qui propter duritiam eorum concessit Iudeis, ut suas uxores dimitterent cum uellent, uel alios ducerent. Unde Dominus in Euangelio: uobis Moyses concessit propter cordis duritiam dimittere uxores, et libellum repudii mittere. Ego autem dico: Quicunque dimiserit uxorem, nisi propter fornicationem, et aliam duxerit, mechatur. Eloquia, inquam, Domini non erunt incesta, sed casta, id est castos facientia, et ita castos, ut sicut argentum igne examinatum, id est sicut comparabiles argento, perfecte per ignem purgato, ut sicut illud tunsum non dissilit, id est  non rumpitur, sed in longum et latum crescit: ita ipsi purgati per ignem, per tribulationem, tunsi uerberibus et aliis miris modis non dissiliant, id est, non deficiant, sed crescant in longum firmiter perseuerando, et crescant in latum caritatem suam ad inimicos etiam extendendo: ut ille qui pro lapidantibus dixit: Domine, ne statuas illis hoc peccatum; et sint probati terre, id est, per confessionem trinitatis: et repurgati, id est perfecte purgati: septuplum, id est gratia septiformium donorum Spiritus sancti, et his talibus eloquiis adherebunt inopes et pauperes, qui spiritualiter ea intelligunt, et litteram solam non insistunt. Impii autem, id est, opulenti et diuites, qui se scilicet et per liberum arbitrium, et per propria merita ad ueram saluationem sufficientes esse credunt: illi his eloquiis non adherebunt, quia ambulant in circuitu, id est, quia litteram solam insistunt, et a gratia, id est a spirituali intellectu resiliunt: et ideo ambulant in circuitu, id est, delectantur,  et proficiunt in terrenis rebus, que sunt circuitus: quia semper uoluuntur per septenarium numerum temporum, et qui in his tantum delectantur, ad uera bona non perueniunt. Et ab hac tam deuia generatione scilicet qui in circuitu ambulant, tu, Domine Pater, seruabis nos, ne nos sibi conforment: et custodies per perseuerantiam ducendo nos in eternum, id est in ueram et eternam saluationem, que in titulo dicta est octaua. Et uere custodies nos; quia sicut illa ambulantes in circuitu multiplicati sunt a fructu sui frumenti et olei, id est in terrenis: ita tu multiplicasti, id est multipliciter ditasti ueros hominum filios, scilicet regeneratos in nouum hominem: et hoc secundum altitudinem tuam, id est secundum hoc quod conuenit maiestati tue, scilicet dilatasti eos, non in uanitatibus, sed in uirtutibus, ut de uirtute in uirtutem ascendant, usque dum uideatur Deus deorum in Sion, et sic recipiant octauam, id est, saluationem ueram. uel aliter. Quasi aliquis dicat: Cum hec generatio sit impia, et ambulet in  circuitu, quare ergo, Domine, nascuntur? Quare ergo supersunt? Ad hoc respondet Propheta, siue perfecta anima ita: O Domine, tu multiplicasti numerum filiorum hominum terrenorum, scilicet parentum secundum altitudinem incomprehensibilis dispositionis tue. Unde dictum: O altitudo diuitiarum sapientie et scientie Dei, et reliqua



IN PSALMUM XII. In finem psalmus Dauid



ARGUMENTUM.

Ezechie preces ab Assyriis obsessi. Aliter uox Christi ad Patrem, de diabolo dicit in Marco.



EXPLANATIO.

Totus psalmus de caritate loquitur Domini Christi, respiciens Propheta totum fere mundum idololatrie mancipatum. Prima parte credulitatem suam aduentu sancte incarnationis deposcit expleri, ut uel sic confusa  gentilitas suum posset agnoscere Creatorem. Secundo ad nostras petitiones efficaciter instruendas illuminari faciem suam uehementer expostulat, ne inimici aliqua fraude succumberet, qui semper se in eius dicit misericordia fuisse confisum.



COMMENTARIUS

Usquequo, Domine. uox Prophete est in hoc psalmo, uel cuiusque perfecte anime de prioribus siue de posterioribus exoptantis et ingemiscentis uenire ad illam ueram contemplationem atque perfectam cognitionem, que tunc demum erit quando Christus erit omnia in omnibus: et quando uidendo facie ad faciem, cognoscemus perfecte sicut et cogniti sumus: et quando nouissima mors destruetur, et peribit aculeus, id est peccatum. Que perfecta anima in hoc psalmo proponit se aliis ad exemplum per exoptationem, ut eos instruat quanta affectione et quanto desiderio debeant ingemiscere et suspirare, ut remoti  ab hoc ceno ad illam que tenebras non nouit, ueram contuitionem ualeant pertingere. Secundum hoc proprie est iste psalmus. uox dicentium cum Apostolo: Cupio dissolui et esse cum Christo. Et sicut superior psalmus de priori aduentu tractauit, ita iste de secundo. Potest et aliter dici, quod perfecta anima siue Prophete, siue cuiusque posita in tribulatione et fluctuatione huius uite ubi tanquam circumstantibus uentis agitatur uitiorum procellis, timens ne sicut iam per primum parentem partim incurrit damnum intelligentie ueritatis: ita etiam inter tot impedimenta constituta, damnationem eterne cecitatis incurrat, orat et optat ut Dominus in presenti cognitionem ueritatis, quanta hic possit haberi, restituat: proponens se aliis exemplum, quos admonet ut toto mentis ardore cognitionem ueritatis, quanta possit haberi, in hac uita appetere studeant, ut demum per istam ad ueram, quam prediximus, perueniatur. Intitulatur autem hic psalmus  ita: In finem psalmus Dauid. Quod sic exponitur: Iste psalmus attribuitur Dauid Prophete, uel cuique anime tendenti in finem, id est, in perfectionem, id est, optantis, siue ueram cognitionem, que sine fine erit, siue quanta possit in presenti haberi, ut ad illam tandem perueniat, et dicit ita: Domine Pater, uideris mei oblitus, dum a patria, id est, a uera cognitione differor, uel saltem presentem quanta possit haberi, non habeo salutem. Sed usquequo obliuisceris mei? id est, quam longe manebit hec obliuio mea? tendet in finem mundi, id est, erit omnimoda? uel aliter, ut responsio sit, hec obliuio erit in finem tendens, id est, usque ad terminum, quem tu disposuisti differetur, siue illa uera, siue ista presens cognitio. Sicut enim dispositum est, quando malorum nequitia consumetur, ita etiam quandoque cuiusque boni uirtus perficietur. uel tertio modo; Usquequo obliuisceris me, in finem non ducendo, id est, in cognitionem perfectionis siue future, siue presentis? et usquequo auertis, id est, pateris auersam  esse faciem tuam, id est, cognitionem tuam siue finalem, siue presentem, a me?

Quandiu ponam. Istud potest intelligi interrogatiue siue responsiue; sed melius responsiue. Quasi dicat: Tandiu obliuisceris me, et auertes faciem tuam, quandiu ponam consilia in anima mea, id est, quandiu dominabitur in membris meis lex pugnans contra legem mentis mee, et sic necesse erit ut ego positus in aduersis, ponam consilia in anima mea quibus euadam aduersa peccata, scilicet ne committam peccata: sum ministrans, et sicut misero necesse erit ut ponam dolorem compunctionis in corde meo, quod erit per diem, id est, per totam presentem uitam, que uoluitur de die in diem. Quandiu enim in hac uita sumus, semper superest quo impugnamus. Illi tamen qui iam in tanta celsitudine contemplationis positi sunt, quanta hic potest haberi altior, liberati quasi ab impugnationibus sunt, sicut leguntur fuisse fratres in Aegypto, qui iam diuturnitate  solitarie uite et carnis maceratione nullos iam carnales motus nouerant. Anima et cor pro eodem hic accipitur, sed tamen quia cor pro interiori affectione solet apponi, ideo dolorem cordi apponit: et consilium anime, quod leuius est, quia facilius est cauere ne labamur, quam resurgere a lapsu, hic attinet quod dicitur: Qui stat, uideat ne cadat; et item: Si dixerimus, quia peccatum non habemus, et reliqua. uel aliter per diem, quasi dicat: Licet auerteris faciem tuam a me, tamen hoc quod pono consilium in anima et dolorem in corde, hoc est per diem, id est, per tuam illuminationem.

Usquequo exaltabitur. Hoc interrogat uum est, sed quia interrogatio non mutat sententiam, ita dicamus: Tandiu ponam consilia et dolorem usquequo, id est, quandiu inimicus meus siue diabolus, siue carnalis consuetudo, exaltabitur super me, id est, nitetur per illicitos motus opprimere me. Et ut non uere exaltetur, Domine Deus omnium potestate,  meus autem uoluntate, qui prius auertisti faciem respice me: et qui prius oblitus eras, exaudi me, et tali respectu et tali exauditione, scilicet illumina per cogitationem ueritatis siue finalem oculos non corporis: sed quos reputo meos, scilicet rationem et intellectum anime oculos. Illumina dico, ne unquam obdormiam in morte, id est, contra precepta tua mihi acquiescam eundo in mortem, id est, in aliquod criminale peccatum, quod sit mors, id est, ne quando dicat, id est, ut aliquando dicere non possit inimicus meus, per effectum scilicet, Preualui aduersus eum. Quod ualde cauendum est, quia ualde letabitur si dicere poterit. Quod sic dicit: Illi qui tribulant me, id est, hostes inuisibiles tribulantes et animam tentatione et corpus etiam penali afflictione, qui non exsultauerunt de beato Iob, tribulato et uictore exsultabunt de me, si motus fuero, uel a bono proposito uel a fidei stabilitate. Ut autem non exsultent, ego non mouebor: quod non ex me erit, sed  quia speraui non in me, sed in tua misericordia, ut qui gloriatur, in Domino glorietur. Et quia speraui in te, ideo exsultauit cor meum, id est, perfecta letitia erit in mente mea, in salutari tuo, id est, per ueram saluationem, id est, Christum: quia uel in fine perfecte facies me cognoscere, uel in presenti etiam quantum possibile est, et sic perfecte in fine. Et qui exsultabo in Deo, cantabo Domino, id est, laudabo Dominum uoce et corde. Qui tribuit mihi hec bona spiritualia, non ad humanum diem pertinentia, id est, sperare et perficere: et psallam etiam operando bene per corpus, quasi per instrumentum, non ad gloriam meam, sed ad glorificandum nomen Domini, ut uidentes opera uestra bona, et reliqua.



IN PSALMUM XIII. In finem psalmus Dauid.



ARGUMENTUM.

Pro eo quod est insipiens, in Hebreo Nabal positum  est, unde et Abigail de uiro suo Nabal dixit: uere secundum nomen suum insipiens est. Hec Ezechias contra Rapascen loquitur. Item uerba Christi ad diuitem se interrogantem in Mattheo, et de populo Iudaico.



EXPLANATIO.

Ecclesia Christi uesaniam condemnat Iudeorum, facies illa Domini, que in duodecimo psalmo querebatur, hic iam aduenisse narratur. Et ideo primo modo increpat Ecclesia Iudeos, qui uiso Christo minime crediderunt. Secundo modo dicit inani eos trepidatione confundi, qui fructuosum timorem Domini cognoscere noluerunt. Ad postremum eorum in fine seculi predicitur euenire conuersio.



COMMENTARIUS.

Dixit insipiens. uox capitis est in hoc psalmo exprobrantis et obiurgantis duritiam Iudeorum, qui medicum presentem, et ad eos sanandos missum  cognoscere noluerunt, opera eius uidentes, et signa non aduertentes: cum tamen ex Iudeis quidam dixerit, Nemo potest facere que tu facis, nisi Deus fuerit cum illo. Et exprobrando hortatur eos, ut quem corpore neglexerunt, saltem ne prorsus pereant absentem corpore, presentem autem deitate per precones ueritatis agnoscant. Potest etiam dici quod sit uox prophete ante aduentum Christi exprobrantis similiter duritiam Iudeorum, et diuturnam infidelitatem gentium, ut exhortetur utrosque Iudeos ad hoc, ut cum uenerit Sanctus sanctorum qui auferat iniquitatem ab eis, ipsum gaudentes suscipiant, et tempus uisitationis sue agnoscant. Gentes autem ut quem corporali presentia uidere non meruerunt, quia dixit: Non sum missus nisi ad oues que perierant domus Isrel, annuntiatum per apostolos benigne suscipiant. Intitulatur uero psalmus iste: In finem psalmus ipsi Dauid. Quod sic exponitur, Iste psalmus attribuitur ipsi Dauid uero capiti, scilicet,  uel etiam Prophete: psalmus dico tendens in finem, id est, in perfectionem: quia hortatur et Iudeos et gentes ad perfectionem, id est ad Christum. Sciendum autem quod secundum quod uox capitis est agit hic ipsum caput de solis Iudeis, et hoc per quamdam similitudinem alicuius potentis regis uel imperatoris, qui collecto exercitu suo ab aliqua alta turri uel specula inspiceret, qui se ibi uiriliter haberet, quis uero torperet. Ingreditur quasi conferendo Deum Patrem imperatori, se turri, Iudaicum uero populum exercitui, et dicit in tertio uersu ita: Dominus Pater respexit de celo, id est, de me quem fecit celum suum, ubi sederet. Deus enim erat in Christo reconcilians sibi mundum, quasi de alta quadam specula et supereminenti prospectu, id est, discretionem habuit super filios hominum, id est super Iudeos, qui fuerunt filii uerorum hominum, id est, patriarcharum et prophetarum carnaliter, non spiritualiter; et ad hoc prospexit ut uideat,  non ipse quem nichil latet: sed ut alios uidere faceret, per me cum eis conuersatum, si est inter eos intelligens Deum mente, aut requirens eum in opere. Sed non est inuentus in eis intelligens aut requirens, quia ille populus insipiens uere qui medicum non cognouit, et uisitationis tempus non aduertit dixit, et per affectum me contemnendo, et in corde cogitando: Hic non est Deus. Quod uere et tunc affirmauerunt, cum dixerunt: Non est hic homo a Deo, qui sabbatum non custodit; et item: Bene dicimus, quia Samaritanus es tu, et demonium habes, et in multis talibus. Et de hac insipientia sunt ipsi accusabiles, non auctor eorum, quia cum auctor ad similitudinem et imaginem suam per rationem et intellectum eos creasset, ipsi corrupti sunt a bona natura, per suum uitium discedentes: et ideo facti sunt apud Deum abominabiles, id est, contemptibiles et exheredabiles in studiis suis, id est, propter studia sua, scilicet quia irritum fecerunt mandatum Domini propter traditiones suas; uel quia magis  mundum quam Deum, creaturam quam creatorem, dilexerunt. Nec hoc est mirum, quia non est in eis qui faciat aliquid bonum, quod sit ad salutem: non est dico, usque ad unum, nec unus. Quod non sic intelligendum est, quin aliqui essent inter eos facientes bonum, sicut multi discipuli Domini, et prophete multi: sed dictum est ad comparationem, quasi dicat: Tot sunt facientes mala, quod etsi aliqui sint boni, nec unus dici possunt comparatione malorum. Tale est illud de primitiua Ecclesia: Letare, sterilis, que non paris, etc. Et item illud: Oliua et Samaria, iustificastis Sodomam et Gomorrham sorores duas, et multa similia. uel aliter: Non est in eis faciens bonum usque ad unum, id est, preter illum qui factus unum mecum, id est, cuius ego sum caput et ipse membrum meum.

Omnes declinauerunt. Ideo non est in eis faciens bonum, quia omnes: quod item propter multitudinem malorum dictum est, Omnes, inquam, declinauerunt,  id est, a ueritate deuiauerunt simul docti et indocti, superiores et inferiores, et declinando facti sunt inutiles et sibi et Deo, non quod Deus aliquam utilitatem a nobis sibi expetat, cum sit ipse bonum se ipso contentum: sed propter naturaliter sibi insitam bonitatem, nostram utilitatem in nobis requirit, et suam eam deputat.

Non est qui faciat bonum. Repetitio est ut ostendat per quod inutiles facti sunt

Sepulcrum patens est. uere non faciunt bonum, quia potius malum, nam guttur eorum est sicut patens sepulcrum. Quia sicut sepulcrum aut ad hoc patet ut cadauer recipiat, aut si recepit, fetorem emittit, ita guttur eorum est patens, uel ad uoracitatem, ut uel nimiam gulam exerceant, uel quoscunque possunt de corpore Christi auellant, et in se per conformitatem quasi deuoratos sepeliant. uel est patens ad dolositatem, ut quos deuorare nequeunt, saltem aliquo modo corrumpant. Corrumpunt  enim bonos mores colloquia mala, et in hoc est os eorum patens sepulcrum, quia semper dolose agebant linguis suis: id est, uenenatis linguis, simulantes scilicet uerba docendi, et habentes uenenum nocendi, quod ideo est, quia uenenum aspidum, id est mortifere cogitationes, sunt sub labiis eorum, id est in corde eorum. uel potest dictum esse hac similitudine, quia sicut aspis unam aurem firmiter terre applicat, alteram autem cauda reflexa obdurat, ne uocem sapientis incantatoris audiat, ita ipsi Iudei unam aurem quasi terrenis affectionibus applicabant, quibus firmiter inherebant, alteram uero aurem quasi cauda reflexa obdurabant, quia memoria preteritorum malorum ita eos excecabat, ut uocem sapientium incantatorum, id est preconum ueritatis, non audirent, et uocabimus in hac sententia uenenum terrenas affectiones et memoriam peccatorum, per que comparantur aspidibus.

Quorum os maledictione. Non solum guttur eorum  est sepulcrum, sed etiam os eorum, id est Iudeorum, plenum est maledictione, id est, blasphemia in Deum, uocando me demoniacum, filium fabri, destructorem legis, et cetera talia. Et amaritudine, id est amaris uerbis, dicentes Pilato: Tolle hunc, et dimitte Barrabam, et crucifige eum, et talia similia. uel potest dici sic et superius, et in alio psalmo, quia plenum est maledictione, id est amaritudine, id est, ideo fecerunt sibi amarum Dominum. Pedes, id est affectiones, eorum sunt ueloces, non solum ad interficiendum uerbo. Unde dictum est: Lingua eorum gladius acutus, sed etiam ad effundendum sanguinem bonorum gladio. Et ideo est in uiis, id est in operibus eorum infelicitas in presenti, cum dantur in tenebras interiores, et in futuro contritio, cum in exteriores dabuntur. Hinc dictum est: Qui ceciderit super lapidem, confringetur: super quem uero ceciderit lapis, conteret eum. Cadet super lapidem, qui in preceptum Christi, id est angularis lapidis, offendit, et ille confringitur hic in presenti, cum interiori cecitate damnatur. Si  uero confractus non resipuerit, tandem cum lapis cadet super eum, id est in manifesto iudicio conteretur penitus, id est, in eternas penas dabitur. Et ideo erit eis contritio, quia uiam pacis, id est me, qui sum uia, ad ueram pacem semper euntem in idipsum, et quia uolui esse uera pax eorum, unde dictum est: Ipse est pax nostra, qui fecit utraque unum: me, inquam, non cognouerunt, id est non sicut medicum sibi necessarium honorauerunt, sed tanquam inutilem et nociuum contempserunt: et hoc ideo quia timor Dei non est ante oculos eius, id est, quia non timent iudicium Dei, neque presens, neque futurum. In quo decipiuntur, quia etiam manifestum iudicium tandem experientur. Quod sic dicit: Nonne tandem uere cognoscent Deum, est timendum, omnes illi, id est Iudei, qui operantur nunc iniquitatem, emphatice iniquitatem, sed qui medicum non cognouerunt, sed potius interfecerunt: qui heredem de uinea eiecerunt, et qui seruis occisis saltem nullam  filio reuerentiam exhibuerunt: et qui etiam plebem meam, id est sanctos et apostolos meos, deuorant, id est nituntur deuorare, et sibi reformare: deuorant dico, sicut escam panis, id est, ita ut assidue hoc faciant, et in hoc delectantur, sicut panis assiduus cibus hominis est, quo iugiter delectatur. Possunt etiam deuoratores plebis Domini largius accipi, qui in solis Iudeis, omnes scilicet qui sanctos Dei de quacunque gente sint, deuocando, et sibi conformare nitendo, quasi deuorant. Unde dictum est Petro de malis: Macta et manduca. Dicuntur etiam plebis deuoratores recte, quicunque prelati officia sua non ad salutem subditorum, sed ad terrenum lucrum exercent, de quibus dictum est: Colantes culicem, et absorbentes camelum; quia leuiora etiam peccata ubi nichil possunt extorquere puniunt, maioribus autem et in seipsis et in aliis pretio inducti consentiunt.

Dominum non inuocauerunt. Ideo operantur iniquitatem, et deuorant plebem meam, quia Dominum non  inuocauerunt. Quod tale est: Ideo dati sunt in reprobum sensum, ut faciant que non conueniunt; quia Deum habere in notitia non probauerunt. Ille Deum non inuocat qui aliud sibi pre se, qui ipsum Deum facit, quod Iudei fecerunt, qui terrenis tantum inherebant. Quod sic dicit: Trepidauerunt ipsi Iudei illic, id est in amissione terreni regni, ubi timere non fuit opus, id est utile. Quia celeste regnum amiserunt, dum timent amittere terrenum.

Quoniam Dominus. Ostendit per quod Iudei tandem cognoscunt Dominum esse iudicem, uel esse timendum, per hoc scilicet quia Dominus qui modo in generatione iusta est, id est in his qui per ipsum iusti generati sunt est inhabitator, erit in ipsa tunc remunerator. Et conuertit se ad ipsos Iudeos, quasi dicat: In uobis autem Iudeis non erit, quoniam uos confudistis, id est, quantum uoluntate et actione potuistis, confusum fecistis consilium inopis, id est humilem aduentum eius, qui cum esset diues, pro uobis  factus est pauper. Quod sine causa fecistis, quia ideo tantum quoniam solus Dominus erat spes eius, id est, quia nichil in eo secularis pompe uidistis, et ideo contrarius operibus uestris fuit. Humilis aduentus Christi merito appellatur consilium, quia dum omnia tenerent medium silentium, ipse solus mundo pereunti remedium contulit, et completiuum summe beatitudinis fuit, scilicet dispositionis antique, reparationis noue, felicitatis eterne. Quod consilium Iudei si non re, tamen uoto et reputatione confuderunt, cum per mortem nomen eius de terra se abstulisse putauerunt.

Quis dabit ex Sion. Confudistis quidem, o uos Iudei, consilium inopis, sed non deberetis, quoniam hic est ille de quo uere predixit: ueniet ex Sion, qui auertat captiuitatem ex Iacob, cum alter esse non possit. Nam quis alter ueniet ex Sion, id est, nascens de Iudeis, qui propter cultum ueri Iudei, et propter plura excellentia beneficia Dei et legis et prophetarum  sibi concessa dicti sunt Sion, id est speculatores, et Isrel, id est Deum uidentes: quis, inquam, ueniens ex Sion dabit salutare Isrel, id est saluationem a propheta promissam Iudeis, si iste non dabit? Certe nullus. Hinc quidam dicit in Euangelio: Aut duo sunt, aut hic est. Hinc etiam dictum est ad Dauid: Unus de mille sit tibi consiliarius. Et uere iste dabit salutare. Nam tunc dabit, cum tradiderit regnum Deo et Patri, scilicet cum Dominus Pater, quia iam in spe auertit, perfecte auertit captiuitatem a plebe sua, qua per primum parentem incurrit, hoc mortale induens immortalitatem. Et tunc perfecte exsultabit Iacob, id est omnis proficiens ad illam saluationem, qui hic fuit Iacob, id est supplantator inuisibilium supplantatorum suorum. Et letabitur Isrel, id est omnis perueniens ad illam; et sic factus est Isrel, id est uir uere uidens Deum. Per Iacob ideo intelligitur proficiscens, et per Isrel perueniens, quia Iacob cum reuerteretur in terram  suam in proficiscendo adhuc erat Iacob; cum autem iam fere ad patriam uenisset, uocatus est ab angelo Isrel. Potest quoque, ut superius diximus, psalmus iste in persona prophete mistim de gentibus et de Iudeis sic legi, iuxta quod sic Propheta ordine incipiet, primum increpando diuturnam infidelitatem gentium. Insipiens, id est, gentilis populus, uere insipiens, qui idola manifesta preposuit Creatori, si non uoce, tamen corde dixit, et in effectu ostendit, quod non est Deus uerus omnibus adorandus atque timendus: et ex hoc errore sunt ipsi accusabiles, non ipse Deus, qui eos creauit, quia ex corruptione eorum, hoc est non ex imperfecta creatione, et non mutatur sententia.

Omnes declinauerunt. Hic communiter agit et de Iudeis et de gentibus, quod notat simili: nec aliquid mutatur, nisi quia quod prius ad solos Iudeos, hic ad utrosque referimus; et quod in quorum os sub exemplis prius dictum est, nunc simpliciter dicitur:  Et uiam pacis non cognouerunt, in tertia tantum persona dicetur.

Nonne scient omnes. Hic quoque communiter accipiemus et Iudeos et gentes, referemus operari iniquitatem ad Iudeos, sicut prius: deuorant uero plebem, ad gentes propter excellentiam; et dicit Propheta in hac sententia plebem meam, id et cuius pars ego sum, sicut solemus dicere de populo uel gente patrie sue quisque, Populus meus uel gens mea: id est, cuius pars ego sum.

Dominum non inuocauerunt. Illud quoque ad utrosque referemus, et accipiemus trepidationem quantum ad Iudeos, de loco et gente; quantum uero ad gentes de amissione alicuius terreni commodi. Consilium inopis confudistis, poterimus etiam referre ad gentes. Que si non in capite, in membris tamen confuderunt. Cetera non mutantur, nisi quia Isrel et Iacob largius de gentibus accipiemus.



IN PSALMUM XIu. Psalmus Dauid.



ARGUMENTUM.

uerba populi in captiuitate Babylonie optantis reditum ad patriam, enumerantisque quibus meritis quis ad hanc peruenire queat. Aliter, quia lex tota decalogo concluditur decem exempli Christi formas expressit, quibus ea docuisse, que fecisse monstrantur.



EXPLANATIO.

Prophetice interrogationi respondet Dominus in decalogi exemplum, decem uirtutibus ad sue beatitudinis atria perueniri. Diuisio psalmi huius tota interrogatione et responsione continetur; sed interrogatio uno uersiculo, responsio uero sex uersibus est complexus.



COMMENTARIUS.

Domine, quis habitabit. Psalmus iste sic intitulatur: Psalmus ipse Dauid, Prophete scilicet attribuendus.  Propheta plenus Spiritu sancto, preuidens Ecclesiam multiplicandam esse super numerum perfectorum, scilicet futuros esse plures nomine tenus Christianos, non re tenus, qui gauderent tantum de Christiano nomine, et non de Christiana religione: ut ostendat solum nomen non ualere nisi studeat quilibet sicut Christus ambulauit et ipse ambulare: agit sub quadam similitudine alicuius perfecti regis militie uel imperatoris, qui bello coorto et multis probis et ignauis concurrentibus, quereret ab ipso domino suo quos ex illis in tabernaculo uellet secum militare, et post militiam in palatio remunerare. Et est tale ac si breuiter diceret: Nemo aggratuletur sibi de Christiano nomine solo sine re, quia non proderit ei nomen sine re, uel ut possit in tabernaculo militare, aut in palatio conregnare. Tabernacula autem sunt expeditionales domus, in quibus ad tempus milites seculi laborant, ut postmodum in stipendiis diutius gaudeant. Hec tabernacula significant  presentem Ecclesiam, in qua contra diabolum atque carnem pugnatur, quia qui digne militabit in hoc tabernaculo, eternaliter gaudebit in celesti palatio. Unde Apostolus: Si compatimur, et conglorificabimur. Notandum quoque quod ad similitudinem predictam Propheta taliter exsequitur, ut primum describat nobiles milites, deinde uero gregarios, qui et digne militant in tabernaculo, et regnabunt in palatio, ut per oppositum cognoscamus qui sint indigni tabernaculo atque palatio, et primum sic agit cum Domino: Domine, Rex uniuersorum ad cuius militiam tot conuenerunt, quis habitabit in tabernaculo tuo? id est, quem ex tanto numero elegis, qui et digne militet hic in tabernaculo, et tandem requiescet tecum in monte, id est, in superne glorie tue celsitudine? Alia translatio habet, Quis peregrinabitur? Quod satis conuenit. Nihil enim aliud presens est uita quam peregrinatio. Unde Apostolus. Dum sumus in hac uita, peregrinamur a Domino.

 Qui ingreditur sine macula. Hic nobilium militum descriptio est, et potest legi, ut uel sit Domini responsio, uel ut ipsemet Propheta sibi respondens dicat: Ille scilicet digne habitabit in tabernaculo, et digne tandem requiescet in monte, qui ingreditur, id est, qui in hac uita cum bene uiuentibus est ingressus ad supernam uitam: conuersatur sine macula, id est sine crimine peccati: et quia non sufficit declinare a malo, nisi addatur bonum, subdit: Et qui operatur iustitiam, id est, quidquid iuste facere potest, facit. Quam iustitiam exsequitur per partes, dicens: Qui loquitur ueritatem, id est uera, et ita ut uerum quod dicit sit in corde suo, id est, ex bona affectione procedat. Possumus etiam et uerum dicere, et mala tamen affectione, sicut si alicui de duabus uiis que rectior esset querenti, indicarem rectiorem, non quod esset rectior, sed ut incurreret in ea latrones, uel aliquod aliud malum. uerum quidem meum dictum esset, sed ex mala affectione  procederet. Et qui non egit dolum in lingua sua, id est, qui nec in lingua contra proximum peccauit, quod summa perfectio est. Non frustra enim lingua in udo posita est; sed ideo quia sicut in udo aliquis facile labitur, ita nos in lingua facile peccamus. Unde dictum est: Perfectus est uir qui in lingua non labitur. Et non solum uerbo proximum non offendit, sed nec malum operando proximo fecit: et si alius opprobrium proximo intulit, ipse non accepit, id est, non factum esse uoluit; et insuper malignus, id est, detractor proximi, ad nichilum conspectu eius deductus est, id est contemptus, et nichilum reputatus. Illos autem qui timent Dominum timore casto glorificat, id est, magnipendit et exaltat. Dicit in hoc loco quiddam notabile beatus Augustinus, hoc scilicet: Nemo malignus quid sit nouit, nisi cum sub specie Creatoris eterne incommutabile ad speciem creature, que de nichilo facta est conuertitur. Quod sic intelligendum est, quia tunc tantum homo malignus est, id est male agens est, quando Creatorem, ad cuius similitudinem  factus est, negligit, et terrena, que ab ipso de nichilo facta sunt, appetit.

Qui iurat proximo. Hic describuntur gregarii milites, quod per iurare notatur. Perfectis enim dictum est: Sit sermo uester, Est est, Non non. Quidquid autem plus est, a malo est, scilicet et a malo illius qui aliquid sibi credi postulat; quia sepe fefellit, et a malo illius a quo postulat, qui iterum fratri male credulus est. Propter hoc igitur malum necesse est in humanis contractibus iuramenta sepe facere, et licet secundum quod hic dicitur, scilicet si qui iurat, non decipiat. Interdicitur tamen perfectis iurare, ne per consuetudinem iurandi aliquando ut peierent contingat. Qui pecuniam suam non dedit ad usuram, id est, nulli ut plus inde acciperet, accommodauit pecuniam suam, sed misericorditer pauperibus distribuit, uel sicuti distribuit, et apud illum remanere noluit, non nisi quantum dedit exegit; et qui non accepit munera super innocentem, ut causam nocentis  superiorem faceret cause innocentis, quod sepe corrupti iudices faciunt.

Qui facit hec. Hic psalmum plane adaptat intentioni. Quasi dicat: Quisquis hec predicta de perfectioribus uel minus perfectis militibus facit, ille tantum et digne habitabit hic in tabernaculo, et non mouebitur, completa in militia eternum a palatio. Quapropter qui hec non facit non sibi de Christiano nomine applaudat.



IN PSALMUM Xu. Tituli inscriptio Ipsi Dauid.



ARGUMENTUM.

Ezechias in egritudine Dominum deprecatur, et in uite sue reparatione gratulatur, et quod humanarum rerum non sit egens, exponitur. Item uox Christi ad Patrem.



EXPLANATIO.


Dum omnes dicantur inscriptiones titulorum qui psalmorum frontibus affiguntur, nescio quid mysticum iste designans, hoc specialiter primus continet, quia enim Domino crucifixo scriptus est titulus, Hic est rex Iudeorum, non inconuenienter in psalmo quo idem Rex de sua passione et resurrectione locuturus est, huius inscriptionis commemoratio precedit. Nam et hoc quod additur ipsi Dauid, non ad quamlibet aliam personam, sed ad ipsum Dominum Saluatorem, quod canitur, pertinere monstratur. Per totum psalmum introducitur persona Domini Saluatoris. Prima positione ex humanitate suscepta, loquitur ad Patrem, conseruari se petens, quia spem suam posuerit semper in eo. Subiungit etiam quemadmodum sancti eius non carnalibus desideriis, sed spiritualibus uirtutibus eligantur. Omnia que pertulit, ad hereditatis sue gloriam asserens fuisse perducta. Secunda positione idem Patri gratias refert, qui illi a dextris apparendo, iniquitatem  huius seculi omnipotentie sue uirtute superant; unde animam suam de inferno asserit esse liberatam, et post resurrectionis gloriam in delectationibus dextere ipsius memorat collatam.



COMMENTARIUS.

Conserua me, Domine. In hoc psalmo loquitur Rex noster ex proprietate suscepte humanitatis, et agit hic de passione sua orando Patrem pro constantia illius obedientie proficiende, pro qua missus est: non quod ei qui tante potestatis erat, ut diceret: Potestatem habeo ponendi animam meam, et iterum sumendi eam; et: Nemo tollit a me animam meam; et: Post tres dies resurgam, deesset aliquid, pro quo adipiscendo necesse esset cum orare, sed ut nobis ad quorum salutem uenerat, orandi formam pro patientia et obedientie constantia, per que nobis restituatur, quod primi parentis per inobedientiam amisimus, in se ipso daret. Subdit etiam patientiam et obedientiam suam sequi certam remunerationem,  scilicet carnis in sepulcro incorruptionem et resurrectionis clarificationem, ut nos carnificaret: quod si patientie et obedientie erimus consortes, erimus et remunerationis comparticipes. Intitulatur autem psalmus ita; Tituli inscriptio psalmus ipsi Dauid. Quod sic exponitur: Psalmus iste attribuitur ipsi Dauid uero capiti scilicet, non historiali. Qui psalmus est tituli inscriptio: dicitur autem iste psalmus ideo tituli inscriptio, quia tractat de negotio illo, id est, de obedientia passionis, per quod sibi Dominus noster iehsu Christus illud regnum obtinuit, de quo titulus iste diuina dispositione inscriptus est. Qui a Pilato capiti eius in cruce dormientis superpositus fuit: Hic est iehsu Nazarenus, rex Iudeorum. Nunc ad litteram accedamus. uox Dominici hominis est, ut supra diximus, pro perficienda obedientia orantis: Quasi diceret: precessit olim quidam, quem tu, Domine, quia in te non sperauit, non conseruasti. Me autem, o Domine Pater, conserua, id est,  sicut iam seruasti me per peccati immunitatem in anima, ita etiam serua in corpore a corruptione: quoniam ego speraui in te, id est, totam spem meam conieci in te, et uere speraui, quia digne dixi tibi Domino, Tu es Deus meus. Quod quidem digne nullus dicere potest, nisi diuinitus inspiratus, cum nec Dominus iehsu dici possit nisi per Spiritum sanctum, ut testatur Apostolus. Ille autem digne dicit Domino Deus meus, qui et se ei totum subiicit, et nichil sibi pre se nisi ipsum facit; et uere propter has predictas causas me conseruabis, quoniam causa illa que obiicitur terrenis dominis, tibi non potest obiici, quoniam tu cum sis bonum se solo contentum, non eges bonorum meorum, scilicet ut uel tibi seruiam, uel aliquid tibi tribuam ut faciunt terreni domini.

Sanctis qui sunt in terra. uere dixi Domino, Tu es Deus meus, quia feci quod debui, quoniam omnes uoluntates meas, id est ab ipso mihi datas, non enim  ueni ut faciam uoluntatem meam, mirificaui uerbo et exemplo his qui sunt eius, id est, in terra uiuentium. Mirificaui, inquam, id est, mira eis feci, scilicet ut sue uoluntates uiderentur eis fede et despicabiles, mee autem mire, id est desiderabiles. Eis dico ideo sanctis, id est, in uirtute bonorum operum consummatis: et ita eis mirificaui ut non solum in affectione eas habeant, sed manifeste per opera in eis appareant, quia cognoscunt, et quid prosit humanitas diuinitatis mee, et quid diuinitas humanitatis mee, quod est dicere, qui et mortui in peccatis sunt in uitam eternam, iam spe resurrectionis susceperunt. In hoc enim profuit humanitas Christi, quia ne nos in peccatis moreremur, mortua est. In hoc uero profuit diuinitas, quia cum carnem a morte suscitauit, immortalitatem uite per resurrectionis spem contulit. Unde dictum est quod mortem nostram moriendo destruxit, et uitam resurgendo reparauit. Terra uiuentium, id est celestis patria, emphatice dicitur  Domini esse, cum et eius sit terra morientium, presens scilicet habitatio. Illi autem dicuntur, si non presentia, spe tamen, in terra uiuentium, quorum corpus tantum in terris, mens uero conuersatur in celis. Unde dicit Apostolus: Nostra autem conuersatio est in celis. Potest et aliter iste idem uersus continuari. Quasi dicat: Quo fructu peto me conseruari: hoc scilicet quia et mirificabo et mirificaui uoluntates meas sanctis eius. Si autem mirificauit secundum quamdam translationem inueniatur, ita dicatur: uere Dominus Pater me conseruabit, quia per me uoluntates suas iam mirificauit. Sententia uero in neutro modo mutatur.

Multiplicate sunt infirmitates. uere mirificaui ego, uel Dominus Pater me mirificauit aliis uoluntates suas, quia per me multiplicate sunt infirmitates eorum, id est, multiplices infirmitates suas, et doctrina mea et exemplo uite mee intellexerunt non ut perniciem, sed ut medicum quererent ad salutem: et postea accelerauerunt, id est, ad me medicum properantes,  et solliciti accesserunt. Non autem per carnalia sicut prius, sed per spiritualia, quia non queram ab eis amplius sanguinem hircorum, sed uitulos labiorum. Quod sic dicit: Non congregabo conuenticula eorum amplius, id est congregationes eorum, que sunt facte quasi conuenticula, id est, parui conuentus, postquam mei facti sunt. Semper enim boni licet plures sint uirtute, numero tamen hominum sunt pauciores; sicut e contra mali, licet plures sint numero hominum, pauci tamen sunt, quia debiti perditioni. Non congregabo, inquam, eos de sanguinibus, id est causa fundendorum sanguinum ad sacrificandum: nec ero memor nominum eorum, id est, non distinguam eos per nomina; sicut prius distinguebantur, ad quamdam excellentiam, cum diceretur, Dic domui Iuda, dic domui Leui, propter dignitatem. De tribu enim Iuda tantum reges, de tribu Leui sacerdotes eligebantur. uel possumus accipere per nomina hic hoc quod Iudei prius ad  comparationem gentium dicebantur iusti et cultores ueri Dei, gentiles uero immundi et peccatores. Que nomina modo non manent, quia non est acceptor personarum Deus, sed in omni gente qui timet Deum, et operatur iustitiam, acceptus est illi; et item: Non Iudeus, etc. Non erat, inquam, memor, et hoc per labia mea, id est, per pacem ante secula mundi promissam, per me autem completam: et possumus hic pacem accipere, uel quod ima summis per eum reconciliata sunt, que recte designatur per labia, cum de ea predicatur: Osculetur me osculo, etc., uel quod ipse gentilem et Iudaicum populum pacificauit, soluens inimicitias in carne, et destruens medium parietem macerie, quo disiungebantur. Unde dictum est: Ipse est pax nostra, qui fecit utraque unum. Possumus etiam per labia, que instrumenta sunt locutionis uel predicationis, precones ueritatis accipere, ut sic dicatur, Hoc quod ipsi non disiungentur, fiet per labia, id est  per predicatores, eos in fidei concordia ponentes

Dominus pars hereditatis mee. Ideo non distinguam eos per nomina, quia ipsi se non distinguent Nam omnes unam hereditatem, id est, Deum, eligent. Quod sic dicit: Dominus Pater erit pars, in uniuersitate rerum hereditatis mee, id est illorum, quod ipse dedit mihi in hereditate; et calicis mei. id est ipsorum eorumdem qui sunt calix meus, id est, diuisio data mihi hominibus. Per calicem enim fit diuisio, id est, mei non eligunt sibi aliam partem in rebus, nisi Dominum. uel aliter: Dominus erit pars hereditatis mee, id est, meorum; et calicis mei, id est, Dominus in parte erit rerum hereditas data meis; et calix, id est diuisio data meis. Quasi dicat: eligant alii hereditatem mundum, mei non eligent hereditatem sibi, nisi Dominum. Bibant alii mortiferas seculi delectationes, mei non bibent nisi salutiferum potum, quia calicem habebunt Dominum.

Tu es, etc. Iuxta primam sententiam, inquam,  hereditas gentes accipiuntur, date in hereditatem Christo, ita continuabis. Quod dico hereditatem esse mihi, non mihi ascribo, sed tibi, Pater, quia tu es qui hereditatem meam mihi ab eterno datam, unde Apostolus: Elegit nos in ipso ante constitutionem mundi, et in preuaricatione Ade amissam, restitues mihi per completam in me obedientiam.

Funes ceciderunt. Hic loquitur ad similitudinem. Solent enim heredes partiri predia sua per perticas aut funes, et aliquando cadit pertica siue funis uni in pulchro loco, alii in turpi. Sic in diuisione hominum, illi super quos funes Christo ceciderunt, pulchri uirtutis ornamento sunt; qui autem diabolo contigerunt, turpissimi sunt. Littera sic continuatur. Ideo cum dico restitues hereditatem, appono meam, nam mea est preclara. Nam funes, id est diuisiones, ceciderunt; id est, non mittis, sed sola gratia saluante eos, euenerunt mihi in preclaris, id est in his qui ualde sunt uirtutibus decorati. Et uere in preclaris,  quia hereditas mea, id est illi qui sunt mihi dati in hereditatem, licet sint pannosi et abiecti, et sicut peripsema omnium facti, tamen mihi sunt preclari. Et ideo benedicam Patrem Dominum in omnibus ei obsequendo, qui tribuit mihi in meis intellectum, scilicet rationem et discretionem talem, scilicet ut imitarentur patientiam obedientie mee, per quam ipsi mihi restituit in hereditatem. Potest hoc aliter legi iuxta illam sententiam, in qua hereditatem uocabimus Dominum. Quasi dicat: Ideo tu, Domine, eris hereditas meorum, quia tu es qui hereditatem meam, id est claritatem ceternitatis, et eius maiestatis, quam tue similem habui apud te, priusquam mundus fieret, restitues mihi: non quod ego unquam eam amiserim, sed quia misericordiam, intelligentiam et spem eius per primum lapsum amiserunt, et cum eis per meam obedientiam et resurrectionem, intelligentiam et spem eius restitues: quia ego in eis sum, et mihi eam per eos restitues;  et determinat que sit illa hereditas. Quasi dicat: Hereditatem meam uoco tuam claritatem; quia sicut limites possessionis sacerdotum et Leuitarum olim in diuisione terre promissionis contigerunt in excellentioribus et pulchrioribus locis: ita funes, id est limites hereditatis mee, sunt in preclaris, id est in tua eternitate et maiestate. Ad solam enim similitudinem hoc dictum est. Et bene dico in preclaris, nam hic effectus ostendit preclara esse, scilicet quia ipsa hereditas mea, id est tua ceternitas et co-maiestas est preclara mihi in meis, id est mei, quibus reuelata est, ualde preclaram et pretiosam esse reputant. uel ideo benedicam Dominum Patrem, qui tribuit mihi in meis intellectum, id est, qui sic illuminauit meos, ut illam tantam claritatem et intelligant, et suo modo spe iam possideant. Quicunque enim hic uere manducat, id est, imitatur Christum, uiuet in futuro eadem uita qua Christus, factus ei ceternus, et pro modo suo conglorificatus.

 Insuper et usque et on[.....]tem. Insuper ideo apponit, quia quod sequitur, non pertinus ad claritatem illam, sed ad humanitatem. Quasi dicat: Ex hoc etiam benedicam Dominum, quia renes mei, id est, carnales consanguinei mei, de quorum renibus exiui, increpuerunt me, id est, increpando duriter erudierunt me: obedientia usque ad noctem, id est, usque ad mortis experientiam. uel per renes, que inferior pars corporis sunt, possumus accipere inferiorem naturam in Christo. Ut si dicat: Renes mei, id est, mortalitas et passibilitas humanitatis mee increpatum perduxerunt me usque ad noctem, sicut prius. Ego autem certus de remuneratione, et ideo dolorem non attendens, sed premium, prouidebam Dominum remuneratorem, semper eum habens in conspectu meo interius: et merito, quoniam illis persecutoribus existentibus mihi in sinistra, cum me ad impatientiam insultationibus suis prouocauerunt dicentes: Si filius Dei es, descende de cruce, et similia: ipse Dominus  erat mihi a dexteris, in meliori parte, ministrans mihi uires, ne ullo modo commouerer a constantia et patientia perficiende obedientie. Et propter hoc letatum est cor meum, id est, letitia fuit in corde meo, et in cogitatione mea, et lingua mea, protulit exsultatiua, scilicet: Nemo tollet a me animam meam, etc. Et insuper caro mea requiescet in spe. Et exponit in qua spe, in hac scilicet, quoniam licet anima mea descendat in infernum, tamen non derelinques eam, ut possideatur ab inferno: nec dabis inimicis meis cupientibus me sanctum tuum, id est, sanctificantem alios uidere, id est sentire corruptionem carnis in sepulcro. Et uere non dabis, quia non solum facies in re, sed iam fecisti in dispositione notas mihi uias uite, id est resurrectionem, que dicitur uia ad uitam: quia et per eam data est nobis spes recuperandi uitam, quam amiseramus, et tandem ipsa re dabitur; et deinde adimplebis, id est ualde implebis, letitia existente cum uultu tuo, scilicet clarificabis me confessione: et ibi erunt mihi delectationes in dextera tua,  scilicet in potioribus bonis tuis, scilicet in claritate et maiestate tua, uel in eterna uita, que etiam per dexteram designatur. Iuxta illud: Leua eius, etc., delectationes dico euntes usque in finem delectationum, id est ad tantam perfectionem, ut non possint esse perfectiores. Potest quoque hic uersus aliter legi, et in parte continuari, ut sic dicatur: Ideo animam meam non derelinques in inferno, nec dabis uidere corruptionem in sepulcro: quia fecisti notas mihi, et in me aliis, uias uite, id est patientiam et obedientiam, que sunt uie reducentes ad uitam per obedientiam amissam, et propter illas uias exsecutas, scilicet cum perfecerint meo exemplo patientiam et obedientiam, tunc perfecte adimplebis me, id est meos: letitia manente cum uultu tuo, id est, qui semper est in presentia tua; et tunc erunt eis delectationes in dextera tua, id est, in eterna uita euntes usque in finem, ut superius.



IN PSALMUM XuI. Oratio Dauid.



ARGUMENTUM.

Deprecatur Dominum Dauid, ut se deuotum cor habentem, auditu dignum faciat, quem inimici gratis impugnabant. Aliter Christus de Iudeis dicit ad Patrem.



EXPLANATIO.

Cum multi psalmorum in textu suo habeant orationes, mouere potest cur hic talem posuerit inscriptionem. Sed quamuis alii cum rebus diuersis breuiter mistas contineant deprecationes, iste tamen pene tota sui contextione supplicatio est. Dauid uero, ut notum est, significat Dominum nostrum, ex cuius persona ad institutionem humani generis totus est psalmus iste prolatus. Trifaria oratio ab humanitate Christi in hoc psalmo depromitur. Prima est, ubi secundum iustitiam suam sibi petit deberi restitui. Secunda ut a Iudeorum insidiis  puritos liberetur. In tertia resurrectionem uelocissimam deprecatur. Ne diutius insultare liceat peruerso populo Iudeorum, et ne aliquid de eius maiestate turba fidelium haberet, ambiguum profitetur se in eterna beatitudine mansurum.



COMMENTARIUS.

Exaudi, Domine, iustitiam meam. Psalmus iste sic intitulatur: Oratio ipsi Dauid. Quod sic exponitur. Iste psalmus attribuitur uero Dauid, id est Christo: qui psalmus est oratio. Sciendum autem, quod cum fere omnes psalmi possint dici oratio, quia aliquam in se continent orationem: iste tamen specialiter oratur et intitulatur, quia ex maiori parte est oratio. Orat enim in hoc psalmo Dominus noster iehsu Christus in ipso agone passionis sue, ex ea affectione erga suos, qua pro ipsis pati uoluit, ut Dominus Pater iudicium illud quo persecutores putauerunt iudiciaria potestate damnare, manifeste ostendat suis, et cognoscere faciat, non ex consilio eorum unius tantum  perniciem machinantium, sed ex sua ineffabili bonitate et dispositione ad salutem omnium processisse: ut cum hoc manifeste eis cognitum fuerit, nullo modo possint deuocari, quando et congratulentur eius natiuitati, et conformentur eius passioni, et dicit ita: Domine Pater, quia uersatus es iniustitiam Ade, ut non exaudires illum, exaudi iustitiam meam, id est, ostende in effectu quod exaudieris me, quem tu per immunitatem a peccatis iustum fecisti. Plus est quod dicit, exaudi iustitiam meam, quam si diceret me iustum, quia causam ponit exauditionis. Nam et eleemosyna orat, et iustitia orat. Et intende deprecationem meam, id est, intensum te fac ad exaudiendum, uel me fac intensum, ne remisse agam in deprecatione mea, id est, facta a me pro meis: et percipe auribus, id est, per potentiam audiendi que in te est. Orationem meam, id est pro meis factam. Est autem, ut dicit beatus Hieronymus, deprecatio pro peccatis, oratio pro perseuerantia. Orationem dico factam non  in labiis dolosis. In labiis dolosis orat quis, cum uox oris non conuenit uoci cordis.

De uultu tuo. Ponit unde petat se tantopere exaudiri. Quasi dicat: Pro hoc oro, Domine Pater, et deprecor ut iudicium illud quo Iudei iudiciariam potestatem putauerunt exercere in me ad gloriam et ad utilitatem suam, factum in eum, id est, ad gloriam et ad utilitatem eorum, et ad illorum ignominiam prodeat, id est manifestum fiat, uel manifeste appareat prodiisse de uultu tuo, id est, et de uoluntate et de dispositione tua, ad utilitatem omnium uolentium processisse; quoniam ex illorum fraudulento consilio, et oculi tui, id est, diligentissima et perspicacissima discretio, que in te est, uideat in hac re equitates tam in mea clarificatione, quam meorum damnatione. Nihil enim equius quam et illos innocentem sine causa damnantes, damnari, et innocentem clarificari.

Probasti cor meum. uere facies nunc quod rogo,  quia prius quod mihi utile fuit fecisti: exhibitio enim preteritorum, certitudo est futurorum: hoc equipollenter hic dicitur, et est preposteratus ordo, ut sic prius dicatur: Tu, Domine Pater, uisitasti me in nocte. Nox potest dici quelibet tribulatio, que perturbat. Ignis uero tribulatio grauis dicitur, quod quasi comburat. Possumus igitur in Domino nostro Iesu Christo noctem accipere captionem, ligationem, sputa, alapas, et cetera opprobria: ignem uero ipsam crucifixionem. uisitatio quoque est medicorum accessus ad consulendum egro. Possunt autem omnia flagella quibus Deus Pater corripit omnem filium, quem recipit, uisitatio uocari: quia per ea saluti eorum consulit. Quantum uero ad Christum tribulatio non ob aliud dicitur uisitatio, nisi quia languores nostros ipse curauit, et dolores nostros ipse portauit. In eo enim nulla infirmitas fuit. Littera sic dicetur: uisitasti me, id est, uisitationem ut medicus exhibuisti mihi et in me aliis nocte, in priori tribulatione;  et examinasti, id est, purum ab omni labe fecisti; item quantum ad illos in igne, id est, in ignea crucifixionis tribulatione. Et per hoc utrumque probasti cor meum, id est, probatum per patientiam conseruatam usque ad experientiam mortis fecisti cor meum; et quia probasti, id est, iniquitas non est inuenta in me, id est, omne malum fuit remotum a me in tantum, ut nec os meum loqueretur opera hec, id est, ut nec malum uerbum pro tanta persecutione proferrem, quod facere est opera hominum: quia homines si non possunt ulcisci se repercutiendo, saltem mala uerba loquuntur, cum tribulantur, sed ego potius custodiui uias Domini. uel aliter, ut sic dicatur: Quod dico iniquitatem non esse in me, non ad hoc dico, ut os meum loquatur opera hominum, id est, ut me iactem more hominum, sed quia ita est in re. Nam ego custodiui, et cetera. uel aliter: In tantum remota est iniquitas a me, ut etiam os meum non loquatur ad opera hominum: subauditur magnificanda, ut  non solum non facerem, sed nec dicerem aliquid ad laudem humanam pertinens: sed etiam facerem et dicerem omnia ad laudem tuam. Quod inde apparet, quia ego custodiui uias duras, id est precepta tua, que aliis uidentur dura: habet alia translatio, uias latronis. Iuxta quod sic potest dici: Ego custodiui uias duras, id est uias latronis: quia sicut latro qui non audet apparere in publica et lata uia, graditur semper per sentosas et difficiles uias: ita ego omnia dura, omnia aspera passus sum. Iuxta illud Catonis: Qui nec mihi, nec animo meo unquam in aliquo delicto peperci. uel aliter: Custodiui uias latronis, id est, caui opera malorum, ne incurrerem ea. Que uie etsi blande uideantur, tamen ex opposito sunt dure: quia in fine sunt stricte et aspere, et hoc feci propter uerba labiorum, id est, propter permissionem pacis et reconciliationis summorum et imorum, a te, Pater, ante secula disposite, per me autem adimplete. uel aliter: hoc feci propter uerba labiorum, id  est, propter dicta prophetarum, ut Scripturarum preconia, que de me erant implerentur. Potest quod superius uno modo lectum est, Non in labiis dolosis, taliter etiam legi, et consequenti uersui coniungi, ut sic dicatur: Hac oratione peto te, Domine Pater, exaudire et percipere, ut iudicium meum, id est, omnis sententia a me et a meis data de quacunque re prodeat de uultu tuo, id est, procedat de sincera ratione et uero intellectu a te, et non sit in labiis dolosis, id est, non ex dolo uel figmento aliquo prodeat: et oculi non exteriores, sed mei, id est, interiores, quibus uti maxime debeo, uideant et in me et in meis equitatem, scilicet in remunerationem bonorum, et in damnationem malorum: et in probandis que probanda sunt, et improbandis que improbanda sunt: habet enim quedam translatio hanc litteram, scilicet oculi mei et equitatem. Sequentia non mutantur, nisi quod per noctem in sequenti uersu possumus accipere interiorem persecutionem et occultam, scilicet diabolicam tentationem, que et Christo in monte  a diabolo occulte, id est, solo cum solo facta est, et quotidie fit perfectis: et dicitur nox quia perturbat: et tamen est uisitatio, quia prodest. Per ignem uero accipere possumus omnem exteriorem persecutionem, siue in capite, siue in membris.

Perfice gressus meos. Quasi dicat: Quod ego uerba labiorum implere curaui, et uias duras custodiui, hoc ad perficiendos meos gressus feci. Et ideo, o Domine Pater, perfice in semitis tuis, id est, perfectos fac in arctioribus preceptis tuis gressus meos, id est, apostolos et ceteros, per quos ad notitiam hominum ingrediar meos, id est a te mihi datos. Quasi dicat: Tui erant, Pater, et tu mihi eos dedisti, et ideo serua eos: perfice dico, ut uestigia mea, id est signa uite mee, id est bona opera non moueantur ab eis.

Ego clamaui. uere perficies eos, quia ego solus idoneus per peccati immunitatem ad hoc clamaui ad te, id est, liberam et ualidam intentionem precis ad te direxi. Et uere clamaui, quoniam tu qui Deus es,  et ideo exauditor bonorum, exaudisti me iam in pluribus. Quapropter inclina aurem tuam, id est, potentia exaudiendi, que in te est, non deserat me propter humilitatem meam, qui adeo infirmus sum, quod a te erigi non possum, et exaudi uerba mea, id est orationem meam factam pro meis, hac scilicet exauditione mirifica eis misericordias tuas, id est, facies eis mirum et desiderabile uideri, quod eos antequam essent elegisti, et perditos uocasti, recreasti, iustificasti, et magnificasti, que sunt misericordie tue. Mirifica, inquam, ut sperent in te, et sic saluabuntur, quia tu saluos facis omnes sperantes in te.

A resistentibus dextere tue. Postquam orauit pro repellenda a suis infirmitate, orat etiam pro conseruanda sanitate. Quasi dicat: Postquam repuleris a meis infirmitatem mirificando eis misericordias tuas, conserua in eis sanitatem, scilicet custodi me, id est, a resistentibus dextere tue, id est, a contradictoribus ueritatis, qui resistunt mihi, qui sum dextra ad debellandos  inimicos tuos. Custodi eos, inquam, ut pupillam oculi, id est, sicut custodisti me, qui sum pupilla oculi tui. Pupilla minima particula est in oculo, qua tamen totum corpus dirigitur. Sic Christus dicitur pupilla oculi, id est Ecclesie, que est lux uera, que illuminat omnem hominem uenientem in hunc mundum. uel aliter: Custodi meos ita, ut sunt illi custodiendi, qui sunt pupilla oculi: id est, per quos, licet sint pauci, transfunditur lux ueritatis, in totum corpus Ecclesie.

Et protege me. Id est, meos, sub umbra, id est, sub protectione alarum tuarum, id est caritatis et misericordie, quibus nos tanquam alis obumbras: et accipitur hic caritas qua ipse prior, id est ante etiam quam essemus, dilexit nos. Misericordia autem suscepte humanitatis per uerbum affectio propria. uel per alas possumus accipere dilectionem Dei et proximi. Que ideo dicuntur ale, quoniam teste beato Augustino sine his duabus uirtutibus non uolatur ad celestem gloriam. Protege meos, inquam, a facie impiorum,  id est ne impii conformando eos sibi ponant in eis faciem suam, qui uere eos affligunt: quia iam prius me afflixerunt. Quasi dicat: Si mihi uiridi ligno non pepercerunt, nec eis qui aridum lignum sunt, parcent. Et hoc modo afflixerunt, quia inimici mei, id est persecutores mei Iudei circumdederunt animam meam, non ad imitationem, sed ad damnationem. Et concluserunt se per adipem suum, id est, in pingui lingua sua obfirmauerunt superbiam suam. Solent enim adipata animalia, ut tauri, ceruicosa esse, et superbire: ita Iudei propter temporalium rerum prosperitatem superbierunt contra Dominum. Nam os eorum locutum est contra eum superbiam, id est plura superba dicta ut illud, Nos non habemus regem, nisi Cesarem, et similia.

Proiicientes me nunc. uere superbierunt contra me, quia me prius eiectum de synagoga proiicientes me, etiam ad crucifigendum, extra urbem ne pollueretur nunc, quando locus datus est eis: prius enim nemo  misit in eum manus, quia nondum uenerat hora eius: uel quem olim in seruis missis proiecerunt, nunc in me ipso proiicientes circumdederunt me, ad insultationem et derisionem: et hoc ideo, quia statuerunt declinare oculos suos in terram, id est ex toto terrenis adheserunt, et celestia nullo modo respexerunt. uel aliter: Statuerunt oculos suos declinare in terram, id est solam carnis afflictionem, dum me crucifigerent, considerauerunt: clarificationem autem resurrectionis, que futura erat, non attenderunt.

Susceperunt me sicut leo paratus ad predam. uere declinauerunt oculos, quia susceperunt me, id est, effecerunt hoc apud discipulum, ut me eis traderent, cum pontificibus ut caperent, cum preside ut crucifigerent. Et his omnibus modis susceperunt, maiores quidem sicut leo paratus ad predam: et minores, sicut catulus leonis habitans in abditis, id est, simulantes se ab eius damnatione innocentes esse. Minores cum dicerent, Nobis non licet crucifigere quemquam;  preses uero cum diceret, Innocens ego sum a sanguine Iusti, et reliqua.

Exsurge, Domine. Ipsi quidem me susceperunt, tu autem, Domine, qui modo iaces illi populo, quia te mundana curare et regere non attendit, exsurge ei, id est, manifeste potens appare ei, preueni scilicet eum in uindicta tua; mentis cecitas scilicet anticipet peccatum eius, ut quod se malitiose ad perniciem meam credet agere, tua potius ad multorum salutem agatur prouida dispositione. Quasi dicat: Fiat cecitas in eis, ut plenitudo gentium intret; et supplanta eum ut amittat, scilicet per mortem meam, locum et gentem, cum per ipsam retinere se putet ea. Et eripe animam meam, resuscitando me ab illo impio populo, scilicet eripe frameam tuam ab inimicis manus tue, id est animam meam qua manus tua, id est, diuina potentia tua, scilicet uerbum, armauit se ad depellendas ereas potestates, eripe per resuscitationem ab inimicis ipsius manus tue.

Domine, a paucis. Quasi dicat: Et ut ille nequam  populus supplantetur, o Domine, diuisos eos iam a paucis, id est a bonis, qui cum sint plures in uirtute, quantum ad numerum, tamen sunt in paucitate; eos, inquam, diuisos a paucis, moraliter diuide, id est, exclude de terra sua etiam localiter, et hoc in uita eorum, id est, ipsis persecutoribus meis adhuc uiuentibus, amittant locum et gentem. Multi enim ex eis adhuc uiuebant, cum a Tito et uespasiano destructi sunt: uel in uita eorum, id est in presenti diuide eos ab habitatione sua terrena, quos diuides a celesti patria. Et dignum est hoc fieri, quia uenter eorum, id est memoria eorum, uel carnalis uoluntas eorum est adimpleta, id est ualde impleta: de absconditis tuis, id est de sceleribus prauis, scilicet deceptione mea, et captione et ligatione, et similibus, que tibi sunt abscondita, non cognitione, sed dignatione. Quasi dicat: Satisfecerunt carnali cordi suo super me in his in quibus non debuerunt. uenter dicitur memoria, quasi sicut ex his  que uentre capiuntur, pars egeritur, pars in membra transfunditur, ita memoria sententias siue intellectus quoscunque capit, que postquam ratio discutit, falsa et inutilia quasi digerendo abiicit. Cetera in disciplinam morum et habitum mentis transfundit. Potest et aliter de absconditis tuis dici, ut talis distinctio. Diuide eos de terra, ut prius, et diuide eos etiam de absconditis tuis, id est de mysteriis sacramentorum, scilicet ut non auertant sacramentum incarnationis et passionis tue, et similia. Quod bene promeruerunt, quia uenter eorum adimpletus est ex his unde non debuit. Nam saturati sunt filiis, id est malis operibus, scilicet quod discipulum ut eis me traderet postulauerunt, et a Pilato ut me crucifigerent, et similia. Opera nostra namque tam bona quam mala dicuntur filii nostri, quasi a nobis generata. Habet quedam translatio: Saturati sunt porcina, quod satis congruit propter operum immunditiam. ualde enim immunda res apud Iudeos porcus  est, et in tantum sunt saturati, quod peccata sua redundauerunt in posteros suos. Diuiserunt enim reliquias suas, id est peccata sua superabundantia, paruulis, id est filiis suis. Quod tunc factum est, cum dixerunt: Sanguis eius super nos, et super filios nostros. uel aliter, ut sic dicatur: Hoc quod uenter eorum impletus est, non eis profuit, sed filiis. Nam ipsi tanquam grosso cibo sunt saturati, satisfaciendo carnali cordi suo in morte mea, quod non eis profuit, sed filiis, quia dimiserunt reliquias quas deberent facere suas, id est intellectum glorie resurrectionis et ascensionis, et ceterorum talium, que quasi subtilis et tenuis cibus erant, sicut sunt reliquie respectu grossi cibi, et quo uere reficiendi essent. Illas, inquam, reliquias non aduertentes, dimiserunt suis paruulis, id est de posteris suis qui parui facti sunt, id est humiles. uel aliter, ut illa sententia equipollenter hic habeatur, quod ideo ex parte cecitas contigit in Isrel, ut plenitudo gentium intraret,  et tanquam aliquis quereret: Cur, Domine, hoc factum est, ut quidam de Isrel ita cecati sint, ut uenter eorum adimpletus sit de tuis absconditis? Respondeat ac si dicat: Non debes mirari cur hoc factum sit, quia in hoc sunt facti similes auibus illis que saturantur non sibi, sed pullis suis nutriendis, sicut columbe et quedam alie aues. Quod sic dicitur: Ipsi sunt saturati, ut supra diximus, non sibi, sed filiis, id est ad utilitatem filiorum; et hoc ideo, quia reliquias quas deberent facere suas, scilicet ut essent de quibus est, ille reliquie salue fient: illas, inquam, reliquias dimiserunt posteris suis, qui paruuli, id est humiles erant. Nam in illis uere in fine adimplebitur salus illa, que reliquiis promissa est.

Ego autem. Quasi dicat: Inimicos meos, o Domine, preuenies et supplantabis, ego autem qui ab eis reus reputatus sum, apparebo in iustitia, id est iustus in conspectu tuo, id est illis qui digni sunt ut tu eos conspicias, scilicet bonis, et non paucis, sed  satiabor, id est multis cognitus fiam: tu, cum apparuerit gloria tua, id est gloria resurrectionis a te mihi data, id est, postquam resurrexero et ascendam, et Spiritum sanctum mittam. uel aliter. Illi quidem de terra diuidentur, ego autem qui eis non apparui, apparebo in iustitia, id est in perfecta obedientia, ita ut sim dignus esse in conspectu tuo, id est, que tu conspicias et resuscites, et satiabor eternis delectationibus, cum apparuerit mihi gloria tua, id est, cum exaltatus fuero consessione.



IN PSALMUM XuII.

In finem puero domini Dauid, qui locutus est Domino uerba cantici huius in die qua eripuit eum Dominus de manu omnium inimicorum eius, et de manu Saul, et dixit.



ARGUMENTUM

Hunc Psalmum Dauid prope ultimum uite sue  tempus, ut ipse titulus indicat, pro gratiarum actione cantauit. Aliter Dauid dicit, in similitudinem Christi in passione in inferno constituti, ad Patrem in Ioanne.



EXPLANATIO.

Puero Domini Christo Saluatori significat, de quo dicitur: Quia puer natus est nobis: narrat autem historia quomodo Dauid ab inimicorum omnium fuerit insidiis ereptus; ad cuius similitudinem resurrectio Domini et membrorum eius absolutio de potestate diabolica declaratur. Psalmus hic uni tantum non potest conuenire persone. Nam primo ordine Propheta loquitur, gratias agens quod eum de grauibus periculis diuina pietas liberare dignata est. Secundo Ecclesia loquitur, que ante aduentum Domini innumeras pertulit calamitates, posteaque misertus ei medicinam sancte incarnationis indulsit, et baptismatis beneficio Christianum populum de orbis uniuersitate collegit. Tertio in rem misericordie uox Christi Saluatoris illabitur,  ubi pulcherrimis allus onibus uirtus eius potestasque describitur. Quarto iterum Ecclesie catholice dicta proferuntur, et cum magna exsultatione Diuinitatis concessa munera laudantur.



COMMENTARIUS.

Diligam te, Domine. Psalmus iste dicitur canticum, siue uerba cantici, id est uox exsultatiua, quia in eo Dominus noster iehsu Christus et caput nostrum Christus scilicet agit gratias et laudes Deo Patri pro uictoria sue passionis, in qua ereptus est ab inimicis suis, id est a persequentibus Iudeis, et pro gloria resurrectionis, qua etiam dominium mortis exasit; et pro gloria ascensionis et confessionis, et spiritualis gratie missionis, et pro perfectione corporis sui, id est Ecclesie, quam misso Spiritu sancto per predicationem apostolorum in unitatem fidei collectam, de aquis multis, id est de gentibus pluribus, assumpsit in hereditatem preclaram, carentem  ruga et macula. Pro his omnibus, inquam, agit gratias, ut nos exhortetur et instruat, ut sicut eius membra sumus, ita, quantum in nobis est, cum eius auxilio satagamus ut et in presenti ab omnibus inimicis nostris tam interioribus quam exterioribus liberemur, et inde gratias quantas nunc interim ualeamus agamus, et in futuro etiam de manu Saul, id est de potestate mortis, eripiamur, cum hoc mortale induet immortalitatem, et mors nouissima destruetur, ut tunc plenarias et dignas gratias ipsi Christo Domino nostro, qui tunc erit omnia in omnibus, et Patri per ipsum referamus eternaliter. Intitulatur autem psalmus iste ita: In finem pro puero Domini Dauid, que locutus est Domino uerba cantici huius, in die qua eripuit eum Dominus de manu omnium inimicorum eius, et de manu Saul, et dixit. Quod sic exponitur: uerba cantici huius, id est huius psalmi, qui est canticum, id est uox letitie, ut supra diximus, referuntur non ad historiam, sed in finem, id est, in perfectionem in Christum: uel in finem, id  est in plenitudinem temporis gratie; et sic remouet nos a carnali intellectu. Scilicet uerba dico attribuenda Dauid prophete dicta ab eo, cum historialiter liberatus est a Saule et a ceteris inimicis suis non pro se, sed pro puero Domini, id est, in persona Christi, qui uere puer a puritate dictus fuit; uel secundum quosdam libros simpliciter dicemus attribuendo Dauid puero Domini, id est Christo. Que uerba ipse puer locutus est Domino, id est ad laudem Domini, tanto tempore ante per Prophetam suum in die, id est in consideratione illius temporis, in quo Dominus Pater eripuit iam eum dispositione, quem erepturus erat in re, in se et in suis. uel etiam possumus dicere quod iam eripuerat eum in quibusdam membris suis, que precesserant. Eripuit, inquam, de manu, id est de potestate omnium inimicorum suorum. Caput quidem de manu Iudeorum persequentium, membra uero de manu quorumlibet persecutorum interiorum, siue exteriorum: et eripuit  etiam de manu Saul, id est de dominio mortis. Caput in prima resurrectione a mortuis, membra uero in communi resurrectione futura; et dixit puer ille, id est Christus, ita, ad laudem Patris: Domine Pater, Adam motus est ut se ipsum diligeret, mouet mundus quosdam, ut se diligant: ego autem te solum, non me, diligam, ut faciam uoluntatem tuam, non meam. Et quia ad instructionem nostram loquitur, conuertit se ad nos, ostendendo quo fructu eum diligat. Quasi dicat: Merito eum diligam, quia ipse Pater est fortitudo mea, id est, quidquid boni si uirium in me fuit et in meis, ab ipso est: et per hoc est fortitudo mea, quia est liberator meus, id est quia liberauit me hominem per uerbum suum: quod intelligendum est quantum ad materiam, non quantum ad personam, et liberauit meos de compedibus et uinculis mortis. Omnes enim sicut Apostolus dicit, detinebamur sub lege peccati et mortis, et omnes sub peccato uenundati essemus eternaliter, nisi  Deus Pater per uerbum suum nos uelut seruos emptitios liberasset: et quia est liberator, ideo est refugium mihi, id est ego qui fugi ab eo in me item materialiter, et in meis per primum hominem ducentem in mortem, refugiam ad eum ut uiuam: et merito refugiam, quia ipse firmamentum meum, id est, me refugientem, et firmum, et stabilem fecit in preceptis suis: ipse dico per omnia ens Deus meus, id est dignus quem mihi faciam Deum. Et exsequitur quomodo sit liberator. Ideo est Deus meus, quia est adiutor meus, id est, quia prebet mihi uocationis sue adiutorium in me et in meis: quod ideo facit, ut ego sperem in eum, et ideo ego sperabo tantum in eo, et merito, quia ipse protector meus, id est clypeus meus contra uitia ingruentia, ne ego presumendo de me, erigam contra ipsum cornu superbie; et est etiam cornu salutis mee, id est, factus est mihi firma celsitudo salutis mee; et potest dici ad similitudinem, quia sicut cornu carnem  excedit et induratur, ita Dominus perfectos de carnalibus concupiscentiis exaltat, et quasi indurat confirmando in spiritalibus; et ideo est mihi protector et cornu, quia susceptor meus, id est, quia suscepit causam meam contra omnes agendam. Unde ego laudans inuocabo Dominum. Potest simplicius accipi quod dicit susceptor meus, et continuabitur ad illud quod longe inferius sequitur, scilicet: Admisit me de summo. Iuxta quod sic dicetur: Ideo est mihi Dominus protector et cornu salutis, quia est susceptor meus, id est, quia me hominem suscepit, et hoc modo me suscepit, quia misit uerbum suum de summo, id est, de sinu suo Deus Pater, et per illud uerbum mihi personaliter unitum accepit me hominem. Est enim hec uox Dominici hominis, et assumpsit me, id est, corpus meum Ecclesiam de aquis multis, id est de populis multis, scilicet non solum de Iudeis, sed etiam de gentibus. Unde ego inuocabo ualida cordis intentione solum Dominum, et non aliud, laudans eum per bona opera, et sic ero saluus in me  et in meis per constantiam, ereptus de inimicis meis et meorum, tam carnalibus quam spiritalibus; et hac saluatione ualde indigeo, quam infirmus sum in me et in meis: quod equipollenter dicit, dolores mortis, id est mortalitas et passibilitas ducentes ad mortem, circumdederunt me et meos. Conturbauerunt me, id est tristitiam et commotionem ad tempus, quod conturbatio notat, intulerunt mihi et meis. Torrentes iniquitatis, id est ualidi impetus eorum qui sunt dicendi ipsa iniquitas, comparabilis tamen torrenti, quia sicut aqua torrentis que non naturalis est, sed ex inundatione pluuie subito crescit, cito deficit et arescit: ita impetus malorum, quantumcunque seuiant nunc, cito deficient. Tempus enim breue est. Hoc dictum est ad exhortationem et instructionem nostram, ut si aliquando contingit ut aliquid patiamur, quod uere necesse est, libenter et patienter illud sufferamus. Patientia enim necessaria est ut reportemus promissionem, scientes quod omnes  presentes tribulationes cito finem habebunt.

Dolores inferni. Ostensio est, quos torrentes iniquitatis accipiat, quod sic exponitur: dolores inferni, id est, inferorum, id est illi qui dolebant de rerum inferiorum se amissione, uel gaudebant de acquisitione: et ideo facti inferi, id est omnium infimi, dolentes cum audirent a me et a meis. Transit mundus et concupiscentia eius, per quod eis auferebantur terrenorum spes, quem desiderabant, circumdederunt me et meos. Potest hoc quoque cum precedenti uersu aliter dici, et sic precedens uersus continuari: uere sunt mihi inimici, quia dolores mortis, id est Iudei dolentes me uiuere, quod fuit eis ad mortem, id est ad damnationem, circumdederunt me non ad imitandum, sed ad damnandum, et torrentes iniquitatis conturbauerunt me sicut prius. Circumdederunt me, dico dolores inferni, id est, dolentes me uiuere ex inuidia, quod est eis ad mortem; quia per hoc deducuntur ad infernum uitiorum. Istud repetitum  est, ut sicut causam doloris apponeret. Nunc etiam subdit ad quod circumdederint eum dicens: Preoccupauerunt me laquei mortis. Laqueos mortis uocat dolosa et occulta consilia, quibus eum Iudei et quilibet persecutores mali machinabantur dare morti, et est tale. Laquei mortis ab ipsis inspirati preoccupauerunt me, id est uel fraudulenter mihi quasi ignoranti reputatione eorum parauerunt mihi damnationem; uel doli eorum preoccupauerunt me, id est cum me uel meos prius uellent ledere, prius ipsi lesi sunt. Prius enim quisque peccat in se quam in alterum. Ego autem in tribulatione mea illata mihi ab illis non malum eis rependere studui, sed per patientiam Dominum solum inuocaui. Et clamaui, id est ualidam intentionem precis direxi ad Deum meum tantum promerendum. Et ideo Dominus exaudiuit uocem meam, id est intentionem cordis mei: de templo sancto suo, id est de me ipso, quem plenitudine spiritualis gratie fecit suum sanctum templum, in  quo habitaret. Deus enim erat in Christo, mundum sibi reconcilians. Hoc dicit ad instructionem, ut ostendat quod quisquis Dominum digne uocat, de uicino exauditur, cum Deus sit in ipso. Anima enim iusti sedes est sapientie, Et uere exaudiuit me, quia clamor meus, id est intensa uox cordis mei introiuit in aures eius, id est a potentia exaudita est audiendi, que in eo est; et hoc ideo quia clamor ille in conspectu eius fuit, id est, non cum strepitu uerberati eris factus fuit, sed ex corde ubi ipse conspicit, processit.

Commota est et contremuit. Ostendit per effectum quod uere Dominus exaudiuit eum, quia resurgere fecit eum. Nec tamen ponit ipsam resurrectionem, sed quiddam adiunctum ei, scilicet terremotum, qui in ipsa factus est dicens: Terra commota est, id est simul omni parte mota est, et pre illa commotione terra contremuit, id est terreni obstupefacti sunt. Et deinde per predicationem apostolorum fundamenta montium, id est, firme spes in terrenis principum  superborum, qui totam fiduciam suam in terrenis posuerant, conturbata sunt, id est, pariter cum ipsis turbate sunt: quia ceperunt ipsi montes, id est principes, diffidere in spe terrenorum, cum audirent apostolos dicentes: Transit mundus et concupiscentia eius; et, Nolite sperare in incerto diuitiarum: et post conturbationem commota sunt ex toto illa fundamenta, cum eisdem apostolis hortantibus multi prius confidentes in terrenis ipsa contempserunt; et hoc ideo quoniam Dominus iratus est eis, id est quia reuelatum est eis iram Domini uenturam super omnem animam operantis malum. Et in ira eius, id est in cognitione ire eius, id est ipsius Domini, sumus: id est lacrymosa deprecatio, penitentiam ascendit, id est multiplicata est, et illum fumum flamma subsecuta est, quia ignis, id est feruor caritatis, et diuinus amor exarsit in cordibus eorum a facie eius, id est per cognitionem ipsius Domini. Et ab eo igne carbones, id est illi qui cum in primo homine fuissent secundum creationem primam  ardentes, facti sunt in eodem carbones, id est exstincti ab ardore boni desiderii, et tenebrosi carentes cognitione ueritatis, rursum succensi sunt per illum ignem, id est ardorem boni desiderii susceperunt. Et quo ordine factum est hoc tanquam respondens dicit: Dominus inclinauit celos, id est apostolos, in quibus ipse sedebat, iuxta illud: Anima iusti sedes est sapientie: inclinauit, id est humiliauit ad omnes corporales afflictiones sustinendas, pro dilectione sua et pro salute fratrum, in quo dedit aliis exemplum, et ut Deum diligerent, et animas pro fratribus dare non dubitarent. Quod profuit ut carbones succenderentur. Et inclinando celos ipsemet in eis descendit ad tolerandas easdem afflictiones. Qui enim dixit: uenio Romam iterum crucifigi, sicut crucifixus est in Petro, ita lapidatus est in Stephano, et in ceteris similiter. Et in descendendo caligo, id est amores terrenorum, qui caligine nequitie sue Deum non cognoscebant, erant sub pedibus  eius et suorum ad similitudinem: quia quanquam uiderentur excellentiores, ipsi caliginosi et ipse et sui inferiores et inclinati, quia affligebantur ab illis, tamen in rei ueritate quasi sub pedibus conculcabant illos, quia contemnebant et deridebant illos, ut egregius ille martyr, qui tyrannum in passione sua derisit dicens: Assatus sum, iam uersa et manduca.

Et ascendit super cherubin. Descendit quidem Dominus in celis inclinatis, et tamen in descensu illo ascendit super cherubin. Cherubin interpretatur plenitudo scientie. Recte ergo intelliguntur per cherubin dilectionem Dei et proximi habentes, que duplex dilectio est plenitudo scientie, quia in his duobus preceptis continetur tota lex et prophete. Et est sensus: Quantumcunque Dominus humiliaretur in afflictione suorum apud malos, tamen ascendit super cherubin, id est sanctis plenitudinem scientie  habentibus altus et lux inaccessibilis apparuit: et super, id est ut longe etiam contuitum eorum superaret: et quomodo dicat ascendisse, ostendit. Et uolauit, id est, celeriter exaltatus est: uolauit dico super pennas uentorum, id est magis quam penne uentorum possunt ascendere. uenti dicuntur anime sanctorum propter leuitatem, quia terrenis non grauantur, que pondus sunt, non subsidium. Penne autem sanctarum animarum sunt uirtutes, quibus se in auras libertatis attollunt, id est quarum auxilio a seruitute que in terrenis est liberantur. Et est sensus: Ultra capacitatem animarum sanctarum quantumcunque pennate uirtutibus sint, exaltatus est Dominus.

Et posuit tenebras. Ac si dicat: Quantumcunque ascenderit Dominus, suos tamen non deseruit, quia posuit tenebras, id est constituit obscuritatem sacramentorum ecclesiasticorum latibulum suum, id est in quibus malos lateret. Non enim mali aduertunt  diuinam uirtutem in ipsius sacramentis. Tabernaculum autem eius, id est militantes ei, quos ipse in presenti ad tempus tanquam tabernaculum inhabitat, in futuro autem eternaliter inhabitabit: illi sunt in circuitu eius, id est manifeste uident et cognoscunt eum in ipsis sacramentis, sicut qui circa aliquem sunt, uident illum circa quem sunt. uel aliter. Posuit tenebras latibulum suum, id est occultam spem in cordibus fidelium, in qua lateret, non eos deserens, etiam in his tenebris mundanis in quibus ambulamus per spem et non per speciem. Quod nunc est, quando non uidemus quod speramus, sed per patientiam exspectamus: et est equipollenter dicere, Dominus non deseruit suos, quia in quibusdam est per occultam spem, quod nunc dictum est; in quibusdam est per manifestam operationem, quod sequitur cum dicit, Tabernaculum eius, id est, manifeste militantes ei, qui tabernaculum sunt, ut supra dictum est: sunt in circuitu eius, id est uidentur eum ambire et aperte cognoscere, quia eius opera  manifeste operantur. Nemo tamen militantium arbitretur per hanc cognitionem se esse in luce futura in manifestatione ipsius Dei, quando eum facie ad faciem uidebunt, quia omnes prophetie et apostolice Scripture, per quas illud tantillum cognitionis quod habent perceperunt, tenebrose quantum ad claritatem illius lucis sunt. Quod sic dicit: Aqua, id est, doctrina, rigans corda sicut terram aqua; ens in nubibus, id est in prophetis, qui nos sub alto, id est a longinquo, sicuti nubes doctrina sua compluerunt: et aqua eris huius qui sub nubibus est, id est doctrina apostolorum, qui sub prophetis sunt, quia dicta eorum exponunt: et designantur per erem, qui uicinior est terre quam nubes, quia tempore nobis propinqui sunt, et ueritatem apertius prophetis exponunt. Utraque, inquam, hec doctrina est tenebrosa pre fulgore illius fulgentis et clare lucis, que futura est in conspectu eius, id est in manifestatione ipsius Domini, quando cognoscemus sicut et cogniti  sumus. Potest aliter quoque satis congrue legi superior uersus. Ille, Inclinauit celos, et descendit, ut ita dicatur: Quo ordine factum est quod ignis exarsit in cognitione ire Domini, et carbones succensi sunt. Hoc scilicet modo, quia Dominus Pater inclinauit celos, id est humiliauit apostolos suos, ut nobis saperent, et doctrinam suam capacitati nostre adaptarent. Eriguntur quoque hi celi, mente Deo excedunt, scilicet quando talia de diuina essentia loquuntur ad que non ualet pertingere communis intellectus hominum. Ut ille qui dicit: In principio erat uerbum, et reliqua. Inclinantur uero, quando in sua doctrina sobrie sapiunt, humane condescendendentes infirmitati. Et ipsemet Dominus descendit in ipsa inclinatione, cum non ipsi, sed potius ipse in eis loqueretur: et hoc modo caligo, id est amatores mundi, qui prius erant tenebrosi, facti sunt sub pedibus eius, id est sub affectionibus ipsius Domini,  que erant in apostolis: tales deposuerunt terrenas affectiones suas, et subdiderunt se spiritualibus.

Et ascendit super cherubim. Hic uersus non mutatur. Sequens uero uersus iuxta illam sententiam in qua caligo sub pedibus eius, in malo accipimus, ita potest legi ut dicatur: Dominus quidem uolauit super pennas uentorum, et tamen suos non deseruit: quia et usus est malis occulte ad ipsorum utilitatem, et quibusdam bonis perfectioribus manifeste usus est ad aliorum bonorum minus perfectorum instructionem. Quod sic dicit: Dominus posuit tenebras latibulum, id est ordinauit tenebrosos uiros latibulum suum, id est, per quos latenter operaretur ad utilitatem suorum. Impius enim uiuit pio per diuinam dispositionem, quod tamen ipse impius ignorat. Iuxta illud: uirga furoris mei Assur, ipse uero intellexit. Tabernaculum autem eius in circuitu eius, id est, boni manifeste in operibus suis ostendunt se cognoscere Deum, et sic Dominus per ipsos aliis prebet  exemplum. Potest quoque eadem manente continuatione hoc idem taliter dici. Dominus posuit tenebras latibulum suum, id est fecit corpus meum, per uerbum sibi adiunctum latibulum suum, ut lateret scilicet impios. Tabernaculum autem eius, id est, apostoli et ceteri, quibus ipse per operationem bonam manifeste inhabitat, illi sunt in circuitu eius, id est aperte cognoscunt eum, et sic quod de eo dicunt, manifeste dicunt. Quod necessarium fuit propter propheticas Scripturas aperiendas. Nam aqua, id est doctrina, existens in nubibus huius eris, id est in prophetis, qui in se continent erem, id est apostolos, qui ipsos exponunt esse tenebrosa pre fulgore, id est ad comparationem doctrine fulgentis, que est in conspectu eius, id est in ipsis apostolis, qui nunc conspectus Domini, quia eius conuictores fuerunt, et ipsos uerbo et exemplo docuit. In nubibus eris dico, que nubes per ipsum erem transierunt, id est, transitum fecerunt. Nam prophete, qui prius apud Iudeos tantum erant, per apostolos ab ipsis  Iudeis ad gentes translati sunt, iuxta illud: uobis oportet primum loqui uerbum Dei, etc. Que nubes fuerunt grando prius, et deinde carbones ignis. Grando enim fuerunt, per obiurgationem. Que obiurgatio recte comparatur grandini, quia sicut grando cadens in frigidam terram et duram, tundit eam, dura permanet, cadens autem in humidam et calidam terram liquescit, et in satiantem imbrem uertitur; ita obiurgatio in malorum cordibus nichil proficit; in cordibus uero bonorum tanquam imber satiabilis in terra bona fructum reddit. Et quia obiurgationem illam in bonis subsecutus est feruorum caritas, ideo etiam post grandinem fuerunt carbones ignis. Et per hoc nubes ille fuerunt grando et carbones ignis. Quia Dominus introiuit in nubibus illis, per minas scilicet, de unoquoque celo, id est de singulis apostolis; et altissimus, id est idem Dominus, dedit uocem suam, uocem scilicet exhortationis in eisdem nubibus de unoquoque celo. Quod  tonitruum, et que uox fuit grando et carbones ignis, ut supra dictum est. Et preterea misit Dominus sagittas suas, id est euangelistas suos pennatos uirtutibus, sicut sagitte, et transfigentes humana corda, et per illas sagittas dissipauit eos, ad quos eas misit bona dissipatione, scilicet destruendo eos in hoc quod mali erant. Unde dictum est: uerte impios, et non erunt. uel dissipauit eos, id est diuisit eos, ut aliis quidem essent odor uite in uitam, aliis odor mortis in mortem. Et hoc taliter fecit, quia multiplicauit fulgura, id est per ipsos apostolos et euangelistas adauxit miracula humana corda, sicut fulgur perterrefacientia: et sic conturbauit eos, id est obstupescere fecit eos ad quos ipsos misit. Et per eadem fulgura apparuerunt ueri fontes aquarum in uitam eternam salientium, id est distincti sunt pseudoapostoli a ueris apostolis, et per illos fontes reuelata sunt fundamenta orbis terrarum, id est exposita sunt scripta prophetarum, que fundamentum  Ecclesie fuerunt: et hec reuelatio, Domine, facta est ab increpatione tua, id est per increpationem, quam tu per illos fecisti cum dicerent: Penitentiam agite, appropinquabit enim regnum celorum. Et ab inspiratione spiritus ire tue, id est et per hoc quia per eos inspirasti spiritum ire tue: id est tempestuosam et grauem iram tuam cum dicerent: Nisi penitentiam egeritis, moriemini.

Misit de summo. Conuersio ad nos, quasi dicat: Quomodo per increpationem, et per inspirationem ire Domini factum est hoc? Hoc scilicet modo, quia Dominus Pater misit Spiritum sanctum de summo, id est de superna habitatione ubi ipse manet, super apostolos confirmantem eos. Et ut increparent, et spiritum uenture ire annuntiarent, et hoc modo per ipsos apostolos accepit me, id est corpus meum, Ecclesiam scilicet: et ita accepit me, quod assumpsit me de aquis multis, id est ipsam Ecclesiam, que corpus meum est, elegit de populis multis in hereditatem  preclaram, non habentem maculam et rugam. uel aliter: Misit Dominus uerbum suum de summo, id est de sinu suo, et sic accepit me hominem: quia mihi illud uniuit, et per me apostolos elegit, quibus tandem Spiritum sanctum misit; et sic per illos assumpsit me per Ecclesiam assumptam de aquis multis, ut supra dictum est. Et hoc modo me assumpsit, quia cum me conuersum ad eum in meis, multi persequerentur, eripuit me: id est meos, de inimicis meis in ipsis, inimicis dico fortissimis: id est, qui non tantum preualuerunt ad affligendam et conturbandam, et conterendam hanc erumnosam uitam. Istud refertur ad persecutores corporum exteriores, qui non solum afflixerunt, sed quibusdam etiam corporalem uitam abstulerunt; et eripuit me etiam ab his qui oderunt me intrinsecus, id est, a deuocatoribus animarum qui grauius odium gerunt, quam persecutores corporum. Et uere oderunt, quoniam confortati sunt: et ita ut essent super me, id est, super meos preualuerunt, scilicet ad deuocandos  quosdam, qui nondum perfectam Dei cognitionem habebant, qui tamen postea resipuerunt. Nota quod post assumpsit, statim ponit eripuit. Legitur enim quod postquam filii Isrel de aqua, que de petra profluxit, biberunt, statim Amalecite in eos insurrexerunt: Amalecite autem lingentes terram interpretantur. Notatur ergo per hoc quod postquam aliquis ad doctrinam Christi que uere petra est accedit, et gratiam eius percipit, et sic carnalibus desideriis contradicit, statim Amalecite persequentes interius et exterius occurrunt ei. Unde dicit Salomon: Fili, accedens ad seruitutem Dei, prepara animum tuum ad bellum.

Preuenerunt me. uere confortati sunt super me, quia preuenerunt me in meis, id est oppresserunt meos, in quo tamen preuenti sunt: quia cum uellent priores ledere, prius lesi sunt per interiorem uindictam. Preuenerunt, inquam, in die afflictionis mee, id est in presenti uita, que est tempus afflictionis,  quod sequitur exsultationis: quia quisquis in hac uita pro Christo affligitur, in futuro exaltabitur. Et hec afflictio mihi profuit in meis: quia Dominus Pater factus est protector meus, id est meorum, conturbando scilicet firmamentum terrene delectationis per admistam amaritudinem miseriarum. Et hoc modo protector factus est, quia eduxit me, id est meos de angustiis corporalibus in latitudinem spiritualium, scilicet ut etiam gauderent in tribulationibus, scientes quoniam tribulatio patientiam operatur, et reliqua. Et sic saluum me fecit, id est meos per constantiam; et hoc non ex meritis, sed ideo quoniam ipse prior uoluit me, id est bonam uoluntatem habuit erga meos, quam ipsi in eum. Et quoniam ipse uoluit me, fecit etiam ut ego in meis uellem eum. Et tamen retribuet mihi in meis Dominus secundum iustitiam meam, id est secundum iustitiam bone uoluntatis, ab ipso mihi date in meis: quia qui dedit mihi bene uelle, dabit et benefacere,  et pro benefactis iterum retribuet: quod sic dicit, Secundum puritatem manuum mearum, id est secundum opera in meis pura, id est munda, et non ad humanum fauorem facta, retribuet mihi Dominus in meis, scilicet et coronam iustitie in futuro et in presenti deducendo me in latitudinem fidei, que per dilectionem operatur. Quod extra intellectum in libro ostenditur. Quasi dicat: Hoc modo deduxit me in latitudinem fidei, quia ego custodiui in meis uias Domini, id est omnia precepta, et omnia opera Domini, que sunt uia ad eum. Et huic latitudini longanimitatem addidit, quia ego non gessi aliquando impie in meis recedendo a Deo meo, id est, ab ipso Domino, quem Dominum mihi feci; et hoc ideo, quoniam semper habeo in conspectu meo, id est ante oculos cordis meorum proposita omnia iudicia eius siue in presenti, siue in futuro. In presenti quidem flagella corrigendorum, tentationes probandorum, excecationes obduratorum: in futuro uero  tam supplicia malorum, quam premia bonorum. Et propter hec iudicia cognita non repuli a me in meis iustitias eius, id est flagella Domini patris iustificantia meos, data hic in exemplum iusti iudicii futuri. Quod faciunt illi qui deficiunt sub onere, nolentes portare pondus diei et estus. De his flagellis dicitur, Fili, noli negligere disciplinam patris tui, neque fatigeris, cum ab eo argueris, etc. Et de reliquo non repellam, sed ero immaculatus in meis, id est sine capitali crimine existendo cum eo, id est adherendo ei, et insuper obseruabo me, id est obseruabunt se mei ab omni iniquitate, non solum a macula. Quam iniquitatem ex nimia affectione dico meam. Quod non sic accipiendum est, ut iniquitas cadat in Deum; sed secundum hoc dictum est, quod ipse peccata nostra portauit, et languores nostros ipse sanauit. In hoc iterum uersu perseuerantia notatur.

Et retribuet mihi Dominus. Quasi dicat: Deduxit me quidem Dominus in latitudinem fidei, ut per dilectionem operarer, et dedit mihi perseuerantiam in  meis, et ipse inde Dominus retribuet mihi in meis secundum iustitiam meam, id est meorum ab ipso datam, scilicet et secundum latitudinem fidei, et secundum longanimitatem, et etiam secundum bona opera inde procedentia. Quod sic dicit, Et retribuet mihi, id est meis, secundum puritatem manuum suarum, id est, et secundum munda opera ipsorum, que et per dilectionem faciunt, et cum longanimitate; et hoc ideo, quia illa opera sunt in conspectu oculorum eius, id est non simulatorie ad humanum fauorem captandum, sed ex corde facta sunt, ut ei soli placeant. Nota hunc ordinem, in uerbis superioribus primum posuit bene uelle, et ex bene uelle dixit sequi retributionem benefacere, quod iam maius est; ex benefacere uero sequi dixit retributionem operari per dilectionem et per perseuerantiam, quod iam perfectius est. Ex his uero duobus dicit etiam sequi retributionem, scilicet ut qui iustus est, iustior magis et magis fiat, quousque tandem iustitie  coronam recipiat. Potest quoque superior series aliter legi, ut secundum sententiam illam, in qua misit de summo ad missionem uerbi retulimus, sequentia etiam ad ipsum caput referamus. In hac tamen sententia: Assumpsit me de aquis multis, et eripuit me de inimicis meis fortissimis, refertur ad corpus, id est, ad Ecclesiam sicut prius. Quod uero sequitur, ad caput. Quasi dicat: Eruit me quidem Dominus in meis, et eripuit etiam me caput per resurrectionem ab his qui oderunt me, id est, a Iudeis, qui uere maximo odio habuerunt me: Quoniam confortati sunt super me, id est, preualuerunt mihi in passione. Et hoc modo confortati sunt, quia preuenerunt me, id est, afflixerunt me, cum tamen ipsi essent preuenti uindicta interiori, scilicet, cecitate cordis in die afflictionis, id est, in tempore passionis, quando eis concessum est ut me affligerent, quod tamen mihi nichil nocuit, quia Dominus factus est protector meus, id est, protexit me ab eis resuscitando.  Et preterea eduxit me de cauea angusta Iudaici populi, in latitudinem gentium per predicatores apostolos, quos de Iudeis ad gentes transtulit, iuxta illud: uobis oportebat primum loqui uerbum Dei, et reliqua. Et fecit me saluum in ipsis gentibus saluando illas per me, et hoc non ex meritis illorum, sed quoniam prior uoluit me, id est, eius bona uoluntas precessit in illis, ut per me saluarentur. uel non meritum alicuius, sed sola uoluntas eius hoc fecit, quod ipse me hominem per uerbum suum assumpsit per quem illos saluaret: et tamen idem Dominus Pater retribuet mihi, quoniam ex sola gratia sua assumpsit secundum iustitiam meam, id est, secundum perfectam obedientiam meam clarificando me, scilicet, resurrectionem et confessionem, et secundum puritatem manuum mearum, id est, et secundum opera mea retribuet etiam mihi. Nec mirum, quia ego custodiui omnes uias ipsius Domini, id est, in nullo a preceptis eius apostataui, nec aliquando  aliquid impie gessi, per quod recederem ab ipso Domino in regionem longinquam, sicut Adam fecit; et hoc ideo, quoniam in conspectu meo, id est, ante oculos cordis mei proposui omnia iudicia eius, sicut supra dictum est. Et ideo iustitias eius, id est, flagella eius non repuli a me ipso, sed libenter suscepi, et de reliquo semper ero immaculatus, id est, in nullo preceptum eius transgrediar, existendo cum eo, id est, adherendo uoluntati eius, et sic ego immaculatus ero, ita etiam obseruabo me, id est, obseruabunt se mei ab omni iniquitate, quam ex nimia affectione dico meam. Et ideo Dominus pater retribuet mihi, id est, retribuet meis, sicut et mihi pro competentia sua, secundum iustitiam operum meorum, secundum obedientiam meorum, qua me imitabuntur. Et secundum puritatem manuum mearum, id est, et retribuet eis secundum bona opera eorum ex obedientia procedentium, que erunt in conspectu oculorum eius, sicut prius.

Cum sancto sanctus eris. Istud secundum utramque  sententiam eodem modo continuatur. Et conuertit se caput hic ad Deum patrem familiariter per secundam personam. Quasi dicat: uere tu, Domine, retribues mihi secundum iustitiam eorum, et secundum puritatem manuum, quia hoc retribues, ut qui iustus est iustior fiat, et sic ad ueram salutem perueniant, sicut e contra permittis ut qui peruersus est, peruersior fiat. Littera sic exponitur: Tu, Domine, qui uere sanctus es, alios sanctificans, tu autem eris cum unoquoque sancto, ut magis et magis eum sanctifices, et sic innocens fiat, et cum quolibet ita facto per te innocente eris, ut innocentior fiat. Et dico uere innocens, quia nemini nocens, licet uidearis inferre penam quibusdam, sed potius funiculis peccatorum suorum unusquisque malus constringitur; et tu qui uere es electus ante omnes, scilicet, uirtute, factus, eris cum electo, ut electior fiat. Nota ordinem uerborum. Prius enim fit sanctus aliquis, cum ab immunditia purgatur, deinde fit innocens  per uirtutis studium, et sic tandem electus, quasi iam ab aliis per perfectionem diuisus. Potest et sic dici: Tu, Domine, eris sanctus cum sancto, id est, sanctus reputabit te sanctum, et innocens innocentem, et electus electum, et cum peruerso peruerteris, id est, peruersus peruersum te reputabit, dicens: Non est equa uia Domini. Habet alia quedam translatio: Cum peruerso peruerteris. Quod sic intelligendum est: Quando aliquis peruertitur de bono, in quo creatus est in malum, et resipiscere negligit, tunc tu peruertis te apud illum a misericordia in iudicium. Similiter quoque passiuum, quod hec translatio habet, potest exponi, ut sic dicatur: Cum peruerso peruerteris, id est, fies peruersus a misericordia in iustitia, dando eum in grauiorem cecitatem mentis, ut sic peruersior assidue fiat.

Quoniam tu illuminas. Hic aperte agit, pro consummatione enim Ecclesie. Orat hic Patrem pro illis aliis ouibus, de quibus dictum est: Alias oues habeo,  que, et reliqua, scilicet pro gentilibus, ut et ipsi conuertantur ad perfectionem sui corporis, id est, Ecclesie cum electis de Iudea, in unum ouile, id est in unam fidei concordiam, et sub se caput redigantur. Et sic continuatur: Peruersi quidem, Domine, qui saluas humiles, et superbos damnas, te peruersum putant. Sed quantumcunque uidearis eis in hoc peruersus, tu tamen non desistas propter hoc ab eorum qui digni sunt saluatione; sed, o Domine, Deus meus, id est, quem Deum mihi facio, illumina tenebras meas, id est, illos de gentibus, qui, cum modo sint tenebrosi, futuri sunt mei, facti lux a te, Domine. Et debes illuminare, quoniam tu iam illuminas, id est, illuminasti lucernam meam, id est, apostolos et quosdam de Iudeis, per quorum doctrinam et operationem aliis reluceo.

Quoniam in te eripiar. uere illuminabis, quoniam ego positus in te eripiar, id est, mei ponentes spem suam in te et fidem tuam suscipientes eripientur per  te a tentatione, ne succumbant cuilibet tentationi, et circumferantur ab omni uento doctrine, et persistentes in te Deo meo, quem et ipsi facient Deum suum, transgredientur murum illum, id est, obstaculum illud quod peccata construxerunt. Et celestem Ierusalem, id est, reconciliabuntur supernis ciuibus per uirtutes et bona opera, a quibus remoti et diuisi erant per peccata, et fient cum illis Ecclesia una.

Deus meus. uere per te, Domine, eripientur et transgredientur murum, quia tu qui es Dominus meus, id est, quem Dominum mihi facio, eripies me de contradictionibus Iudaici populi, et constitues me caput ipsis gentibus, scilicet, ut mihi subiaceant, et me imitentur. Hic uersus longe inferius sequitur. Quod autem tot interposita sunt, ideo factum est, ut caput ipsum pluribus modis comprobet, quod merito Deum suum faciat Dominum, et sic ipsos gentiles hortetur, ut et ipsi Deum suum eum faciant, et idola uana postponant. Qui gentiles, quia multipliciter in idololatria aberrauerant, ad cultum Dei ueri reuocandi  erant, et ideo non frustra ad commendationem tot rationes interponit, et conuertit se ad ipsos gentiles. Quasi dicat: Merito Dominum Deum meum facio, quia uia eius, uel precepta eius et opera, quibus ad ipsum uenitur, non sunt polluta, id est, non pertinent ad immunditiam illam que est in sacrificiis idolorum, quorum are etiam sepe humano cruore polluebantur, sed sunt impolluta, id est, ad ueram munditiam pertinentia. uel possumus sic dicere: uia Domini per quam ipse scilicet ad nos accedit, id est, uirtutes et bona opera sunt impolluta, id est, uere munda. Non enim habitat in corpore subdito peccatis, et eloquia ipsius Domini sunt examinata per ignem, id est, precepta Domini faciunt tales, qui sunt comparabiles argento examinato per ignem, ut iam supra dictum est. Et idem Dominus est protector omnium in se sperantium, abiector uero et contemptor de se presumentium, propter quod merito es Deus meus. Et ideo etiam, quoniam quis Deus alter, id est, quis  de omnibus illis quos uos gentes colitis pro diis, est Dominus preter illum Dominum cui nos in spiritu seruimus? Aut quis Deus alter est uere Deus preter Deum nostrum, id est, quem nos post seruitutem bonam consummatam hereditatem, qua eternaliter pascamur, recepturi sumus? Utique nullus.

Deus qui precinxit me uirtute. Ideo etiam est Deus meus, quia est ille Deus, qui precinxit me, id est meos, uirtute, hac, scilicet, ut opera eorum non diffluerent cupiditate, et posuit uiam meam, id est, meorum, immaculatam, id est, constituit meis talia, per que ad ipsum ueniant, scilicet, fidem sinceram, spem firmam, caritatem perfectam, que sunt immaculata, id est, munda et sancta.

Qui perfecit pedes meos. Ideo etiam est Deus meus, quia perfecit pedes meos, id est, affectiones meorum, tanquam pedes ceruorum, id est, similes pedibus ceruorum, scilicet, ut essent agiles ad transilienda hec terrena, umbrosa et lutulenta, et conscendendum  alta ut cerui faciunt; et est statuens me, id est, meos, super excelsa, id est, figit intentionem meorum super celestem habitationem, ut adhuc in carne in celestibus tamen conuersentur. Et ideo quoque est Deus meus, qui docet manus meas ad prelium, id est, quia docet talia bona opera facere, quibus superent inimicos, et deuocatores suos, uolentes eis intercludere regnum celorum.

Et posuisti ut arcum ereum, etc. Hic familiariter se conuertit ad Dominum Patrem, ut per hoc magis hortetur illos, ut et ipsi Deum suum faciant eum, et sic eius familiares fiant. Quasi dicat: Iuste, Domine Pater, te Deum meum facio, quia tu etiam posuisti brachia mea, id est, meorum, ut arcum ereum, id est: fecisti meos amplexari tanquam brachiis infatigabilem intentionem bonorum operum, que recte designatur per arcum ereum. Si enim fieri arcus ereus posset, infatigabilis esset. Est autem similitudo hic ab impossibili, et etiam dedisti mihi, id est,  meis, protectionem salutis tue, id est, talem protectionem a uitiis, qualem merentur qui saluantur a te. Et in hoc est illa protectio, quia dextra tua, id est, fauor gratie tue, suscepit me defendendum. Et ideo disciplina tua, id est, paterna flagella tua, quibus omnem filium corripis quem diligis, illa, inquam, disciplina, non patiens me errare, correxit me in finem, id est, direxit me ita in meis, ut quidquid agerem referrem in illum finem quo tibi coheretur; et ipsa eadem disciplina tua, que me in finem direxit, docebit me conseruando me in bonis operibus, ad illum finem peruenire. Et ideo merito es Deus meus, et propter hoc etiam, quia tu dilatasti gressus meos, id est, gressibus meis, id est, apostolis et aliis preconibus meis, per quos ad notitiam hominum gradior, dilatatum cor dedisti, scilicet, ut tristitia passionis cor eorum non angustaret, sed gauderent in tribulationibus, et cordis affectionem extenderent, ad orandum etiam pro persecutoribus; et ita dilatasti cor, ut subtus me essent, id est, ut non secundum  suam, sed secundum meam uoluntatem agerent, et preceptis meis obedirent. Non uero supra me essent, uel mihi precepta darent, sicut fecit Petrus cum, Domino dicente: Ecce ascendimus Ierosolymam, et reliqua, tanquam uolens preesse in docendo, dixit: Propitius esto tibi, Domine, ne fiat istud. Unde a Domino graue responsum pertulit, cum dixit: uade retro, Satana. Quasi dicat: Noli precepta mihi dare, quem potius conuenit inferiorem locum tenere, et meis preceptis obedire. Satanas enim deorsum fluens interpretatur. Et quia dilatasti gressus meos, ideo uestigia, id est, signa illa que ego factis et dictis impressi aliis, ad me imitandum, non sunt infirmata, id est, debilitata in eis, sed uiriliter conseruata, et per hos tales gressus persequar inimicos meos, et meorum bona persecutione, et comprehendam illos in bono. Et non conuertar ad hanc persecutionem donec deficiant in hoc quod sunt inimici. Et hoc modo deficient, quia ego confringam  illos in quo sunt confringendi per illos gressus meos; nec poterunt stare, id est, resistere, ipsi inimici mei, spiritui sapientie qui loquitur in eis; sed potius cadent subtus pedes meos, id est, meorum, id est, mutabunt carnales affectiones suas in spirituales affectiones meorum. Et ideo per illos gressus confringentur inimici, et cadent, quia ipsi uirtuosi sunt ad hoc faciendum. Nam tu, Domine, precinxisti me, id est, coronasti et muniuisti me uirtute, id est, uirtuosis uiris, apostolis, scilicet, et aliis, ad hoc bellum agendum, scilicet, ad persequendum inimicos, et reliqua. Et insurgentes in me, id est, deuocatores et persecutores meos, supplantasti per illos uirtuosos, ita ut fierent subtus me, id est, ut qui uoluerunt esse superiores ipsis meis, fierent eis inferiores duobus modis, uel ut conuersi eos quos prius persequebantur comitarentur, uel ut cum eos tormentis et deuocationibus se uincere putauerunt, uicti potius ab ipsis contemnerentur.

 Et inimicos meos. Istud specialiter ad caput refertur, et est dictum de Iudeis, et continuatur ad principale superius. Quasi dicat: Iuste te Deum meum facio, quia inimicos meos quosdam, id est, persecutores meos de Iudeis, qui prius quasi Deum precedebant, dedisti mihi deorsum, id est, fecisti esse imitatores meos, ut non precedant, sed subsequantur. Quod intelligendum est de his qui conuersi penituerunt. Odientes autem, id est, in odio permanentes, et non conuersos disperdidisti iam dispositione, quia disperdes eos ubique terrarum in captiuitatem, auferendo eis locum et gentem. Et ideo disperdes, quia ipsi clamabunt quidem ad te Messiam adhuc exspectantes, sed non digne clamabunt. Quod sic dicit, agens de futuro quasi de preterito: Clamauerunt iam et clamabunt adhuc, nec fuit, uel erit, qui saluos faciat eos. Clamauerunt dico ad Dominum Patrem etiam, sed quia per Mediatorem non clamauerunt, et ideo indigne, ipse Dominus non exaudiuit  eos, nec exaudiat eos. Et ideo comminuam, id est, diuidam, eos ubique gentium, sicut puluis comminuitur, id est, diuiditur et destruitur, ante faciem uenti, id est, in presentia ualidi uenti, et eos diminutos delebo, id est, conculcabo ubique per omnes gentes, ut lutum quod est in plateis, id est, in latis et publicis uiis ubique conculcatur. Hoc ad simplicem similitudinem dictum est. Potest uero si quis interius consideret, sic dici: Comminuam eos ut puluerem ante faciem uenti, id est, erunt aridi et infructuosi ut puluis, non recipientes imbrem uerbi diuini; sed inflati superbia rapientur per ipsam superbiam a firma spe; ut uentus rapit puluerem a stabilitate terre; et delebo eos, ut illi delendi sunt, qui sunt lutum platearum, id est, qui per latas perditionis uias lubricando per carnis luxurias ambulant. Et de contradictionibus populi huius, qui est ut lutum platearum, qui scilicet dixit: Nolumus hunc regnare super nos, et cetera talia, in quibus contradixerunt mihi. Eripies me, Domine Pater, resuscitando me, et nomen  meum, quod prius angustabatur, inter eos dilatabis, quia constitues me caput gentium. Ita uersus iste continuabitur in superioribus, si suo ordine legatur. Iuxta quod, Deus meus, ad quod prius continuabatur, aliter dicetur. Accipietur enim precedens uersus, scilicet: Quoniam in te eripiar a tentatione, non de solis gentibus, ut prius, sed communiter de quibuscunque credentibus; et sic continuabitur, Deus meus, quasi dicat: uere, Pater, in te Domino meo eripientur, et transgredientur murum, quia tu eris Deus meus, id est, meorum, id est, mei facient te Deum suum, sicut ego te feci Deum meum, scilicet, ut non secundum suam uoluntatem agant, sed secundum tuam. Et conuertit se ad ipsos. Quasi dicat: Merito facietis eum Deum uestrum. Quia uia eius, et reliqua. In hac quoque lectione omnia, usque ad Eripies me, ad hoc interponuntur, ut per ea Deus communiter omnibus credentibus non solis gentibus, ut prius commendetur. Nec est necessarium ut omnia ad Deus  meus, sicut prius, referantur, sed quedam positiones per se sunt, quedam ut inter se continuantur. Sententia uero non mutatur, usque ad Dilatasti gressus meos. Quod secundum beatum Augustinum de affectionibus accipitur, et sic ad proximum continuatur. Quasi dicat: Per hoc disciplina tua docebit me in finem peruenire, quia dilatasti gressus in meis, id est, dilatatas affectiones dedisti meis, uidelicet, ut non impedirentur carnalibus angustiis, sed hilariter operarentur etiam de his que sub se sunt mortalibus rebus et membris. Et ita dilatasti, ut sint subtus me, id est, sub meis, hoc est, ut ipse affectiones eis non dominentur, sed ipsi affectionibus; et non sunt infirmata uestigia mea in ipsis sicut prius. Et in his talibus persequar ego inimicos meos, id est, carnales affectiones, interius persequentes; et comprehendam illos, ita eos domando, ut ipsi non comprehendantur ab eis, hoc est, ut non eis ipse carnales affectiones preualeant, et non conuertar a persequendo, donec  deficiant qui mihi oblatrant, id est, carnales ipse affectiones, que meis ut lacerent quasi a lateribus astant. Et uere deficient, quia ego eas confringam, et ita quod non poterunt stare, id est, durare, sed potius cadent subtus pedes meos, id est, conuertantur ipse carnales affectiones in spirituales. Et hoc ideo, quia tu precinxisti me uirtute ad bellum, id est, constrinxisti fluentia carnis desideria in meis, ne prepedirentur ad tale bellum. Et per hoc supplantasti insurgentes in me, id est, carnales delectationes, que prius nitebantur spirituale desiderium exstinguere in meis, ita supplantasti, ut sint subtus me, id est, mutate sint in spirituales. Iuxta hanc sententiam idem est istud quod: Et cadent subtus pedes meos; sed repetitum est post probationem quasi pro conclusione. Sequentia eodem modo ad caput et ad Iudeos referuntur, sicut prius.

Populus quem non cognoui. Concludit, ideo merito me constitues caput gentium, quia populus ille gentilis,  scilicet quem ego corporali presentia non cognoui, seruiet mihi; et ad hoc facilius inductus, quia obediuit mihi in auditu auris, id est, statim cum audierit per apostolos uerborum predicationes, unde beatus erit. Beati enim qui non uiderunt et crediderunt. Illi autem qui debuerunt esse filii, id est, Iudei, facti alieni, qui se ab hereditate alienauerunt, mentiti sunt, id est, mendaces apud te Patrem, qui illos ut filios educasti, effecti sunt. Quod factum est mihi, id est, ad gloriam et utilitatem meam. De his filiis dictum est: Filios genui et enutriui, ipsi uero contempserunt me. Et item: uos ex patre diabolo estis. Et: Filii regni eiicientur in tenebras exteriores, et multa similia. Mendaces uero multipliciter fuerunt. Dixerunt enim sepe Moysi: Quecunque preceperit nobis Dominus faciemus. Quod quia non ex corde dixerunt, cito obliti sunt. Item de Christo dixerunt: Hic dixit, Possum destruere templum hoc, et reliqua. Et: Inuenimus hunc subuertentem gentem nostram. Et: uenerunt discipuli eius, et furati sunt  eum, et innumera talia. uere alieni facti sunt filii. Nam in tantum abalienati sunt, quod cum ego eis nouam gratiam, qua nouarentur, attulerim, tamen inueterati sunt, id est, in uetustate sui erroris manserunt, et claudicauerunt, id est, Nouo Testamento, quasi dextro pede, caruerunt, a semitis suis, id est, causa semitarum, hoc est traditionum suarum, quibus iam in priori Testamento irrita fecerant mandata Domini. Curabant enim, ut in Euangelio dicitur, que deforis erant ad munditiam carnalem pertinentia, ueram autem munditiam negligebant. Quod eis ipse Dominus friuolum esse ostendit, cum quasi reprehensus de non lotis manibus apostolorum, respondit: Non lotis manibus manducare, et in multis similibus.

uiuit Dominus. Quasi dicat: Illi tanquam mali serui alieni a domo facti sunt. Dominus autem, quem ipsi uoluerunt penitus exstirpare, uiuit, id est, ego, cuius nomen etiam delere conati sunt, uiuo, et permaneo  in domo in eternum; et ideo uiuo, quia Deus meus, id est, Pater qui me misit, quem ego uere Deum scio, uiuit in eternum. Ipse dico benedictus, id est, exaltatus et sublimatus per me. Per hoc innuit quod sicut ipse per Patrem uiuit, ita et quicunque ei adherebit per ipsum uiuet. Iuxta illud: Sicut me misit uiuens Pater, et reliqua. Et exaltetur Deus. Quasi dicat: Sicut per me est benedictus, ita semper per meos exaltetur, Deus Pater auctor salutis mee, qui merito a meis exaltandus est, quia magnificatus est, s. r. e., id est, quia semper magnificat in uirtutibus saluatos a me, quem constituit regem. Et uere est auctor salutis mee, quia misericordiam me resuscitando faciat mihi uero Dauid, Christo suo. Et faciet misericordiam semini eius propter ipsum, id est, propter me resuscitabis omnes quoscunque spiritualiter generabo; in presenti quidem a morte anime eos resuscitabis, tandem uero a carnis corruptione. Et hoc faciet usque in seculum, id est, eternaliter.  Hic uersus licet suo ordine legi possit, tamen quia commodius est, taliter iungitur illi superiori.

Deus qui das uindictas mihi. Conuertit se familiariter ad Patrem, quasi dicat: Tu, dico, Deus exaltaris, qui uindicas me de inimicis meis et meorum, et hoc scilicet, quia populos Iudaicos prius superbientes conuersos subdis, id est, humilias, ita ut sub me sint, supra quem prius esse uoluerunt. Et hoc modo eos subdes, quia liberator meus eris per resuscitationem de inimicis meis crucifigentibus me uere iracundis, cum dicerent: Tolle hunc, et crucifige eum. Postquam enim magnificata fuit per apostolos resurrectio Christi, multi qui prius de eo dubitauerunt, crediderunt de Iudeis, et apostolis dixerunt: uiri fratres, quid faciemus? Quibus illi responderunt: Penitentiam agite, et baptizetur unusquisque uestrum in nomine Domini. Et ab insurgentibus, id est, uere liberabis me, quia exaltabis me ab insurgentibus in me, id est, hoc facies per gloriam resurrectionis, ut  ipsa resurrectio inimicorum contra me, qua me deprimere uoluerunt, sit exaltatio mea. Et etiam eripies me, uel meos a uiro iniquo, id est, ab omni genere iniquorum, ne ab ipsis deuocentur. Et propterea, scilicet, quia et me exaltabis, et meos eripies, confitebor tibi in meis in nationibus, id est, laudabilem confessionem faciam tibi in meis per omnes nationes, in fide, uidelicet, et innocentia. Et etiam psalmum dicam tibi bene operando per illos nomini tuo, id est, non ad eorum gloriam, sed ad gloriam nominis tui.



IN PSALMUM XuIII In finem psalmus Dauid.



ARGUMENTUM.

Approbatur in hoc psalmo prouidentia Dei, qui ex hoc ipso multam hominum curam se habere monstrauit, cum ita elementa a se creata componit, ut post ipsa possit cognosci. Item propheta de aduentu  Christi dicit in Mattheum.



EXPLANATIO

Inscriptio ista notissima est, dicta psalmi referens ad Dominum Christum, de cuius primo aduentu propheta dicturus est. De qua re hic primus est psalmus, sequuntur autem alii quatuor, id est, septuagesimus nonus et octuagesimus octauus, nonagesimus sextus, et centesimus decimus sextus. Per totum psalmum prophete uerba sunt. Prima narratio eius laudat Domini predicatores, ipse quoque de eius Incarnatione speciosissimis comparationibus uerba subiungens. Secunda laudat precepta Noui et ueteris Testamenti. Tertia ab occultis uitiis purgari se a Domino deprecatur, ut eum sibi esse faciat dignum Psalmistam.



COMMENTARIUS.

Celi enarrant. Propheta preuidens per Spiritum sanctum in posterioribus de populo suo, et contemporaneis aduentus Christi, tantam cordis duritiam  atque phrenesim futuram, ut nec ipsum medicum ad salutem omnium missum cognoscerent, ne tempus uisitationis sue aduerterent, aperte in hoc psalmo increpat eos, et obiurgat eorum duritiam, ostendendo eius aduentum certum et indubitabilem futurum per manifesta signa et per sanctorum apostolorum preconia, et preterea legem eius immaculatam commendando; quod totum ad exhortationem eorum facit, ut quandoque phrenesim deponant, et medicum cum tempore uisitationis cognoscant, et qui legem prius serui receperunt, legem Deum recipere gaudeant, que tanto dignius amplexanda est, quanto Dominus seruo dignior est. Sciendum autem hunc psalmum cum duobus sequentibus, ut sancti dicunt, unum esse psalmum, et quia eodem negotio diuersis tantum partibus agunt, et ad idem intendunt, scilicet ad obiurgandam duritiam Iudeorum, et eumdem habet titulum, hunc, scilicet: In finem psalmus Dauid. Quod sic exponitur: Iste psalmus attribuitur  Dauid prophete, et refertur in finem, id est, Christum, hic psalmus, per hoc, quia de Incarnationis gloria, et predicatione apostolorum, et de sanctitate noue legis eius agit. Alii uero suo modo quisque referuntur. Incipit autem propheta in hoc psalmo obiurgare cecitatem Iudeorum per manifestam predicationem apostolorum, agens de futuro propter certitudinem quasi de presenti uel preterito. Et sciendum quod apostoli, et alii sancti precones, ideo celi dicuntur, quia longe a terris elati sursum sunt, Deum portantes, preconiis intonantes, miraculis coruscantes. Unde ita dicit: Celi, id est, precones sancti apostoli et alii, enarrant, id est, manifeste narrabunt, aliis gloriam Dei, id est, gloriosum Filium Dei Patris, per quem ipse gloriosum opus operatus est in mundo, quia cum omnes peccatores essemus, per eum ex peccatoribus iustos, ex seruis filios, ex impiis pios, ex damnatis fecit in regnum assumptos, quod uere Dei fuit gloria, non nostrum meritum,  quia cum nos nichil boni meruissemus, tantum bonum recepimus iuxta quod dicit Apostolus: Apparuit benignitas Saluatoris Domini nostri Dei, qui non ex operibus iustitie, que fecimus nos, sed secundum suam misericordiam saluos non fecit, et reliqua. Et firmamentum, id est, illi iidem precones sancti, de terra celum quorum cor Spiritu sancto confirmatum est; annuntiat opera manuum, id est, potentie eius Dei. Idem dicit quod prius, sed aliquantum expressius. Licet enim per firmamentum eosdem, quos per celos accipimus, uicinius tamen firmamentum notat constantiam in eis quam celum. Sciendum autem quod non ideo dicit opera manuum eius, ut Deus Pater manus habeat, et manibus operetur, non enim humanis membris circumscribitur, sed dicitur facere quodcunque facit uerbo, id est, sapientia, aut manu, id est, potentia. Filius autem est sapientia eius, et potentia, et ideo quod per Filium fecit recte dicitur opus manuum eius, id est, potentie. Et quia illud opus quod per gloriam prius accipimus dignius est  inter omnia opera que Filius in carne fecit, ideo emphatice opus manus Dei uocetur. Potest autem hoc ab illo taliter diuersificari, ut sic dicatur: Celi enarrant aliis gloriam Dei, uerbis extrinsecus in firmamentum, id est, cor eorum Spiritu sancto confirmatum annuntiat in se ipso intrinsecus opera manuum eius. Per hoc enim quod cor eorum a Deo constans est, quod etiamsi mundus seuiat contra eos, nichil tamen proficiat, representant opus manus, id est, potentie Dei in se, scilicet, constantiam tantam quam aliunde, nisi a Deo habere non possent.

Dies diei. Quasi dicat: Ita annuntiant gloriam Dei, ut spirituales spiritualia spiritualibus, et carnales carnalia carnalibus. Per diem enim accipimus limpidissimum et lucidissimum ingenium, ad diuina contemplanda habentes, ut Ioannes habuit cum dixit: In principio erat uerbum, et reliqua. Nox uero dicitur, eorum comparatione, illi qui ea considerant et instruunt que hominibus comprehensibilia sunt,  ut qui de Christi humanitate loquuntur, et de mortalibus. Et sicut ille qui dies est alii diei uerbum, id est, diuinitatem, non simpliciter indicat, sed quasi eructat, ab intimo corde profert quod predicat, ita qui nox est aliis noctibus, non uerbum, sed scientiam, id est, humilia et humana facile indicat. Possunt uero iidem precones esse dies et nox diuersis temporibus et ad diuersos. Quod Paulus innuit cum dicit: Siue excedimus mente, Deo; siue sobrii sumus, uobis sobrii sumus. Item iterum ad Corinthios dicit: Sapientiam, id est, diuina, loquimur inter perfectos. Sapientia autem proprie pertinet ad diuina, scientia autem ad humana. Et item in eadem Epistola: Nihil aliud inter uos, nos scire testati sumus, nisi Christum, et hunc crucifixum. Quasi dicat: Non uobis altiora, sed humiliora secundum humanitatem Christi uobis predicaui. Potest quoque aliter hic uersus exponi et continuari, ut sic dicatur. Celi quidem nuntiabunt gloriam Dei, et hec annuntiatio non ad  tempus breue erit, sed comprehendet omnem uolubilitatem temporum, quia et dies semper in hac enuntiatione continuabitur diei et nox nocti, et sic omni tempore erit. Omne enim tempus aut dies aut nox, et non tantum uno genere linguarum fiet hec annuntiatio, sed in omnibus generibus, quia non sunt loquele, id est, integre orationes. Neque etiam singuli sermones in orationibus uoces, id est, proprie expressiones, quorum non audiantur ab apostolis ac si essent eorum. Et ideo sonus predicationis ipsorum apostolorum exiuit a Iudea perueniens in omnem terram, id est, in omnes partes terre, et etiam ad omnes angulos partium, quia uerba eorum in omnes fines orbis terre peruenerunt. Nullus enim angulus terre habitabilis est, ubi doctrina apostolica, aut per ipsos, aut per discipulos et successores eorum, non innotuerit. In hac sententia sonus et uerba pro eodem accipiuntur. Potest uero alio modo dici, ut utrumque proprie accipiatur, ita, scilicet: Sonus  quidem apostolorum, id est, simplex uox predicationis eorum, communiter in omnem terram exiuit, sed non ubique profecit. Quia uerba eorum, id est, uox, cum in intellectu, quod proprie dicitur uerbum, peruenit quidem in fines orbis terre tantum, id est, ad solos illos qui terrenitatem in se finierunt et orbis, id est, perfecti sancti sunt. Eorum, dico, dicentium ita gloria Dei, id est, Filius Dei, ueniens ad belligerandum contra regna tenebrarum, posuit tabernaculum, id est, militare habitaculum suum, uidelicet, corpus humanum, in quo ad tempus Deo Patri sicut in tabernaculo militauit in sole, id est, in tempore. Quod ideo per solem designatur, quia per solem tempora maxime distinguuntur. Qui enim apud Patrem erat sine tempore, natus est ex matre sub tempore. uel aliter: Posuit tabernaculum suum in sole, id est, in labore presentis uite. Non enim uenit ad perfruendum aliqua terrena delectatione, sed ut sibi iniunctam obedientiam perficere laboraret. Unde ipse quoque dicit: Non ueni ministrari, sed ministrare.  Labor autem per solem ideo designatur, quia qui in sole aliquid operatur grauius laborat, quam qui extra solem. uel aliter: Posuit in sole, id est, in manifesto tabernaculum suum. Multa enim preclara signa et precedentia et presentia, et subsequentia, aduentum eius uere rationabilibus manifestum satis fecerunt, cum etiam quedam de irrationabilibus in presepi eum cognouisse Scripture testentur. Et per hoc posuit in sole, quocunque modo dicatur, quia procedens de thalamo suo, id est, de uirginali utero, qui recte dicitur thalamus, quia in illo humanitate assumpta Ecclesiam sibi tanquam sponsam sociauit, procedens, dico, tanquam sponsus, id est, ornatus ita interius plenitudine diuinitatis, et uirtutibus, tanquam sponsi procedere solent de thalamis suis ornati exterius, et ipse, id est, notabilis. Nam cum multi ornati processissent in hunc mundum, ut Ioannes Baptista et alii tales, iste tamen omnes excessit, quia solus inter mortuos uere liber fuit. Ipse, inquam,  procedens exsultauit, id est, exsultanter in hunc mundum uenit, non ad immorandum, sed ad currendam uiam, id est, ad peragendum cursum huius uite. Natus enim est, creuit, docuit, et reliqua. Et in exsultando fuit ut gigas. Gigas enim est et uelox et fortis. Ipse quoque et uelox fuit, quia nulla illecebra eum detinuit; et fortis fuit, quia mors eum superare non potuit, sed ab ipso uicta fuit. Item gigantes serpentinos pedes habuisse describuntur, in quo terre adherentes et humiles licet sint, fortes notantur. Christus quoque fuit humilis misericordia infra omnes, maiestate uero fortis supra omnes. Rursum gigas altus corpore est, et Christus uere altus fuit dignitate, quia egressus eius est a summo celo, id est, egressus eius e sinu Patris. Pater enim est summum celum, quia est primum celum non dignitate, uel potentia, sed ordine, quia non est ab alio, sed lux per se est. Filius uero dicitur celum celi, quia lumen de lumine Patre est. Spiritus sanctus autem  celum celorum dicitur, quia est lumen de luminibus. De hac egressione dictum est: Egressus eius a Patre, regressus eius ad Patrem, et reliqua.

Et occursus eius. Occursum eius uocat equalitatem eius. Illud enim proprie dicitur alii rei occurrere, quod ei equale est. Et est quasi dicat: Cum egressus esset a Patre et uenisset in mundum, nichil sibi equale uel comparabile inuenit, quousque rursum ad Patrem rediit. Quia occursus, id est, equalitas eius est, pertingens usque ad summum eius, id est, usque ad illum summum celum, a quo processit. Et quia adeo altus est, ideo non est qui se abscondat, id est, excusare possit uel debeat, a calore, id est, a notitia, eius. Quod est dictum ad similitudinem. Si enim in aliqua domo esset magnus rogus accensus, calor eius et splendor omnes angulos domus penetraret, et ad omnes manentes ibi perueniret; similiter Christo in medio mundi, hoc est, in Iudea, que circumclusa gentibus erat, posito, quasi ardente  rogo eluxit. Fulsit enim miraculis, et caluit in uerbo predicationis notitia eius, et per se et precones suos ad omnes peruenit. Et possumus uocare calorem eius dilectionem illam qua se tradidit pro nobis, que omnibus per precones annuntiata est. Et ideo nullus per ignorantiam se excusare potest. Potest superior uersus, scilicet, in sole posuit tabernaculum suum, aliter continuari, et partim exponi, ut sit dictum contra hereticos, qui apud se solos dicebant esse Christum, sicut Afri, tempore beati Augustini, heresi tacti, dixerunt, occasionem assumentes de uersu illo Canticorum quo dicitur: Ubi cubas in meridie? Putabant enim hoc ad litteram, intelligentes ad se solos propter situm loci sui referri; et ita dicemus: Quia sonus apostolorum ad omnes peruenit, ideo gloria Dei posuit tabernaculum suum id est, Ecclesiam, que tabernaculo comparatur, ut supra dictum est; non aliquo angulo terre tantum, ut heretici dicunt, sed in sole, id est, manifesto apud omnes eam dilatando. Et ideo in manifesto, quia ipse exsultauit ut gigas, id est,  aduentus eius altus fuit et manifestus. uel posuit ipsam Ecclesiam per apostolos in sole, id est, in laborem. Non enim apostoli docuerunt corporalem delectationem, sed laborem, scilicet, ut qui Christum sequeretur, sicut ipse ambulauit ambularet. Et ideo posuit eam in labore, quia etiam ipse uenit ad laborem, non ad delectationem. Nam ipse procedens de thalamo suo, exsultauit ens ut gigas, ut predictum est. uenit ad currendam uiam, id est, ad cursum obedientie iniuncte perficiendum. Quem sic perfecit, quia egressus est a summo celo, id est, a Patre, scilicet, descendit incarnatus et natus est, creuit, docuit, mortuus est, et sepultus, resurrexit. Et occursus eius usque ad summum eius, id est, ascendit, et ad dextram Patris sedit. Inde Spiritum sanctum super apostolos misit, in igne fenum carnis arsurum; aurum uero uirtutum probaturum et purgaturum. Unde ipsi confirmati sunt, constanter ubique gloriam eius annuntiauerunt. Et ideo non est qui abscondere, id est, excusare possit, uel debeat,  a calore eius, id est, quin perceperit notitiam eius simpliciter ut prius, uel quin senserit feruorem et doctrine et dilectionis, quam contulit Spiritus eius apostolis, et per eos aliis.

Lex Domini immaculata. uere nullus debet se excusare ab eius notitia, sed libenter eum cognoscere, et legem eius cum iam suscepisset, legem serui suscipere, quia cum lex serui esset maculata quantum ad litteram, cum diceret: Diliges amicum tuum, et odio habebis inimicum tuum, et quia concedebat libellum repudii mittere uxoribus, et cetera talia, per quod multos faciebat maculatos, Lex Domini, id est noua lex Christi, est immaculata, que e contra precipit et inimicum diligere, et dicit: Quod si quis dimiserit uxorem, nisi causa fornicationis, et aliam duxerit, mechatus est, et reliqua. Et cum illa esset prohibens manum, non instruens animum, ut prohiberet affectum, hec instruit animas non timore pene, sed ad se imitandum libertate conuertens, et  cum testimonium serui esset infidele, quia multa promisit que secundum litteram non euenerunt, testimonium Domini, id est, Christi, de Patre est fidele, quia quidquid de eo testatus est, uerum est. Unde dictum est: Nemo nouit Patrem nisi Filius, uel cui ipse uult reuelare. Domini dico, qui est prestans sapientiam, id est, uera bona, et intellectum purum, paruulis, id est, humilibus. Unde dictum est: Que abscondisti sapientibus, et reuelasti ea paruulis. Et item: Superbis resistit, humilibus dat gratiam. Sciendum autem quod idem lex est et testimonium. Lex enim dicitur Nouum uel uetus Testamentum, in quantum prohibet; testimonium uero, secundum quod aliquid testatur et affirmat. Iustitie quoque serui non fuerunt recte, ut quod precipit lapidare mulierem deprehensam in adulterio, et reliqua. Iustitia Domini, id est, opera que Dominus iusta esse dicit, et precipit, sunt recta. Quoniam ipse nec peccatum fecit, nec inuentus est dolus in ore eius. Et  nichil docuit, nisi quod fecit, et cum ille essent tristantes corda, dicentes oculum pro oculo, et similia, ista sunt letificantia corda suorum, ita ut gauderent in his que imitarentur hilariter cum caritate, non seruiliter cum timore. Et omne preceptum Domini est lucidum, id est, sine uelamento carnalium obseruationum, illuminans oculos, non autem hebetans, sicut preceptum serui, quod ubique aliud sonabat exterius, aliud tegebat interius. Timor quoque Domini est sanctus, non ille scilicet legalis, qui penalis fuit, temporalia bona perhorrescens sibi subtrahi, quorum desiderio sepe anima fornicatur, sed castus timor, quo sponsa sua Ecclesia, quanto feruentius sponsum diligit, tanto quem diligit offendere cauit. Et ideo perfecta caritas foras hunc timorem non mittit, quia non est seruilis, ut ille, sed filialis; et ideo permanet in seculum seculi, id est, eternaliter. Iudicia etiam Domini non sunt falsa, ut iudicia serui, que in firmando et in pollicendo secundum litteram fefellit, sed sunt uera, quia  siue minetur, siue polliceatur in presenti alicui, non fallit, cum quidquid dicit necesse est fieri, nec aliquis in futuro poterit auferre, uel premia bonis, uel supplicia malis, quod totum pertinet ad iudicia Domini. Que iudicia non opinione uel fauore hominum sunt iusta ut iudicia serui, sed sunt iustificata in semetipsis, id est, in seipsis habent illud per quod sunt iusta. Et sunt desiderabilia super aurum et lapidem pretiosum, id est, super omne uisu delectabile, id est, iucundum in terrenis, quorum desiderio fit hoc, ut iudicia Dei non desiderentur, sed uel timeantur a reis, uel contemnantur ab arrogantibus et superbis, uel non credantur a stultis. Hec enim duo pretiosiora pro omnibus ponit, et hoc sapienti, non insipienti, fideli, non infideli. Potest enim interius dici, uidelicet, ut quisquis sit aurum per purum intellectum, sit lapis pretiosus per fidei constantiam, ut non igne consumatur, sed in thesaurum Dei assumatur. Et sic desiderabit super se, id est, magis  quam se iudicia Dei, cuius uoluntatem sue preposuit uoluntati. Et sunt dulciora iudicia Dei super mel et fauum, id est, plus quam omne gustu delectabile. uel iucundum, sane, uidelicet, menti, non febricitanti. Est enim mel aliquis qui iam solutus a uinculis huius uite, tanquam a fauo expressus exspectat diem quam ueniat in epulas Dei. Fauus uero est ille qui adhuc circumplicatur in hac uita, non concretus ei, sed implens eam. Qui indiget aliqua pressura manus Dei, non opprimentis, sed exprimentis, qua de presenti uita in eternam eliquetur, et his talibus sunt dulciora super se iudicia Domini, cuius uoluntatem sue preposuerunt uoluntati.

Etenim seruus tuus. Ideo in tantum iudicia Domini sunt desiderabilia, quia in illis custodiendis multa est retributio. Cessante enim omni exteriori commodo, magna merces est, quod custodienti ea per intelligentiam ueram, quam dant, sunt in presenti suauia, et in futuro salubria, sicut non custodienti  in presenti sunt aspera, et futura nociua. Et quod in eorum custodia magna merces sit, mihi experto credendum est. Nam seruus tuus custodit ea, id est, ego qui uolo esse libertus meus, uel tuus, sicut uoluit Adam; sed qui sum seruus tuus in spiritu custodio ea, non loquendo, scilicet, sed faciendo. Bene enim loqui et male uiuere, nichil aliud est quam seipsum propria sua uoce damnare. Hoc dicit propheta conuersus ad Dominum.

Delicta quis intelligit. uere in custodia iudiciorum Dei est intelligentia. Nam in delictis non est intelligentia, sed potius cecitas. Quod sic sub interrogatione dicit: Quis, subauditur manens in delictis, intelligit delicta? Equidem nullus, et ideo, Domine, Redemptor meus a malo, et adiutor in bono, uel Redemptor ut incipiam, uel ut ad te tendam; adiutor uero ut perficiam et perueniam. Munda me ab occultis, id est, a prauis cogitationibus, et cupiditatibus, que latenter in me sunt, primum; et deinde parce mihi seruo tuo ab alienis peccatis, id est, remoue a  me prauum persuasorem. Primum enim oportet aliquem mundari a suis, ut parcatur ei ab alienis. Fit autem omne peccatum ab aliquo, aut per se, aut alio persuadente. Quod utrumque uitium in ipso primordio claruit. Malignus enim angelus ex suo occulto cecidit, Adam uero persuasione aliena peccauit. uel possumus dicere quod occulta uocat originalia peccata; que quasi occulte per traducem peccati in omnes descendunt, et ideo recte dicit meis. Istud enim est quasi hereditarium. Aliena uero dicit actualia, quasi excedentia extrinsecus, non hereditaria. uel e conuerso occulta possumus dicere actualia, quorum maiorum pars tegit occulta cuique conscientia. Aliena autem originalia, quod aliunde, id est, a primo patre accessit.

Si mei non fuerint dominati. Relatio hic non fit ad uoces, sed ad significatum. Quasi dicat: Ideo, Domine, peto ut munder ab occultis, et ab alienis, quia si hostes isti, scilicet occulta uitia et aliena, non fuerint  dominati mei, tunc ego ero immaculatus, id est, sine capitali crimine. Et emundabor etiam a maximo delicto, id est, a superbia; que ideo dicitur maximum delictum, quia et initium est totius peccati, et quia deiecit angelum, et ex angelo fecit diabolum, atque interclusit ei regnum celorum; et ideo etiam maximum, quia sicut primum occurrit recedentibus, ita nouissimum occurrit redeuntibus. Est enim etiam in recte factis hoc uitium cauendum. Et postquam sic mundatus fuero, tunc non solum facta, sed etiam eloquia oris mei erunt talia, ut tibi, Domine, complaceant, id est, erunt humilia, non pomposa; et non solum eloquia, sed etiam meditatio, id est, cogitatio cordis mei semper erit talis, que sit digna este in conspectu tuo, id est, que placeat tibi, scilicet non arrogans erit, sed humilis.



IN PSALMUM XIX. In finem Psalmus Dauid.



ARGUMENTUM.


Pro Ezechia rege suo populus pariter ab Assyriis obsessus orat. Aliter propheta operantem hortatur. Item Christo eunti ad crucem dicit Ecclesia, ut Arnobio placet.



EXPLANATIO.

Iam quia tituli uerba nota sunt, de textu psalmi aliquid disseramus. Futurorum igitur illuminatione propheta completus euenire prospera sancte deprecatur Ecclesie, que illi per aduentum Domini pro certo nouerat esse uentura. Primo ingressu propheta rogat, ut Ecclesiam diuerso mundi turbine fatigatam Christus Dominus exaudiat, suscipiatque. Secundo deprecatur omne consilium eius rectamque fidem Dominus sua pietate confirmet, promittens fidelem populum non pietate mundana, sed diuina potentia magnificandum.



COMMENTARIUS.

Exaudiat te Dominus. Psalmus iste, ut supra dictum,  est idem cum superiori, quia cum agat de eodem negotio, non solum eumdem titulum, sed eamdem etiam habet intentionem. Sicut enim in superiori psalmo propheta redarguit duritiam Iudeorum, qui tempus uisitationis sue non cognouerunt, agendo de manifesta Domini Incarnatione, de apostolorum predicatione; ita in hoc quoque psalmo eosdem aperte redarguit, agendo de eius manifesta resurrectione, etiam de gloria que secuta est resurrectionem, scilicet, quod et multi saluati sunt, et omnes resurgendo et conclarificando acceperunt. Agit autem hic sub figura optantis propter maiorem affectum, et ut illos quos redarguit hortetur, ut quandoque resipiscentes, et tempus uisitationis cognoscentes, optent saluari, et Christo hic conformari, ut tandem possint conglorificari: Si enim compatimur, et conglorificabimur. Continuatur autem psalmus iste superiori. Quasi dicat: Domine, quem celi annuntiabunt, et qui tabernaculum tuum pones in sole, et qui adiutor mihi es et Redemptor, Dominus  Pater exaudiat te, id est, resuscitet te clamantem pro clarificatione in die tribulationis, id est, in tempore passionis, quoniam malis permittetur te tribulare. Hec autem exauditio declarata est cum, eo dicente: Clarifica me, Pater, claritate quam habui priusquam mundus fieret, uox de celo descendens dicit: Et clarificaui, et iterum clarificabo. Et protegat te, id est, tuos; nomen, id est, laus et fama Dei, qui cum omnium Deus sit potestate, est Deus uoluntate Iacob, id est, posterioris populi et humilis, intellecti per Iacob minorem, qui operam dant ad glorificandum illud nomen, in hoc, scilicet, quia sunt Iacob, id est, supplantationes benedictionis priori populo, qui intelligitur per Esau, promisse, primogenita edulio ementes, id est, primatum et dignitatem. Que apud Deum illius quasi fuerant per terrenorum contemptum acquirentes, quia non in posteriora, sed in interiora, id est, in futura bona oculos intendunt, et hoc talis nominis Dei glorificatio, quasi  dicat: Sit protectio eorum.

Mittat quoque Dominus Pater auxilium tibi. Id est, tuis, de sancto, id est, de tua sanctitate, id est: tua sanctitas sit tuis auxilium; et tueatur te, id est, tuos; de Sion, id est, de speculatione, id est, propterea, quia non insistunt presentia, sed longe speculantur futura. uel aliter: Mittat tibi auxilium de sancto, id est, faciat tibi sanctificatum corpus, ut sic de sancto illo, id est, de multiplicatione sanctorum sit auxilium per doctrinam et exemplum unis ab aliis; et de Sion tueatur te, id est, speculatio sit tuis tuitio, ut prius.

Memor sit etiam Dominus Pater omnis sacrificii. Id est, faciat tuos memores, ut te imitentur, omnium miseriarum et tribulationum tuarum, quas ante patibulum crucis patieris, et quibus Deum Patrem, tanquam sacrificiis, humano generi placabis. Et holocaustum, id est, ipsum integrum sacrificium tuum, quando in ara crucis te totum pro nobis hostiam placationis offeres, quod recte per holocaustum  intelligitur. Holocaustum namque interpretatur totum incensum. Erant enim olim sacrificia quedam, quorum pars tantum comburebatur diis, cetera uero in epulas sacrificantium retinebantur. Alia uero sacrificia erant, que integre in ara deorum comburebantur. Et hec holocausta dicebantur, et erant sanctiora. Similiter hic per omne sacrificium intelligimus omnes erumnas que passionem precesserunt, ut captionem, ligationem et similia, in quibus quasi quasdam partes sacrificauit, quantum ad holocaustum, quod subsecutum est, cum se in ara crucis integre obtulit. Illud, inquam, holocaustum fiat pingue, id est, delectabile Deo Patri, ut conuertatur in letitiam reuertantur . Acceptabiliores enim pingues hostie erant aliis, unde etiam in lege precipiebantur offerri. Et tribuat tibi Dominus non secundum cor inimicorum tuorum, nomen tuum per mortem delere uolentium, sed tribuat tibi effectum mortis tue secundum cor tuum, qui uere preuidebis, et  quid prosit humanitas diuinitatis, et quid prosit diuinitas humanitatis. Humanitas enim mortua contulit uitiorum mortificationem, diuinitas uero ipsam resuscitans iustificationem. Et confirmet Dominus Pater omne consilium tuum in morte tua, uidelicet, tam de excecatione Iudeorum quam de saluatione gentium.

Letabimur in salutari tuo. Ne cassum propheta, qui tanto ante tempore fuit, hanc optationem fecisse uideretur, causam eius apponit. Quasi dicat: Ideo, Domine Adiutor et Redemptor, opto ut Dominus Pater te exaudiat in clarificatione resurrectionis, quia in hoc tuo salutari, id est, in hac saluatione tue resurrectionis letabimur, id est, non solum letor ego tanto ante tempore, sed letabuntur omnes mihi consimiles semper usque ad eam saluationem, iam nobis in ipso per spem datam. Spe enim salui facti sumus, et tandem magnificabimur ipsa gloria resurrectionis, si in hac uita fuerimus in glorificando nomine Dei nostri per humilitatem et bona  opera.

Impleat Dominus. Redit ad optationem, quasi dicat: Quia item letabimur, ideo Dominus impleat, id est, perficiat omnes petitiones tuas, scilicet, non solum quas in terris facies pro clarificatione, sed illas etiam quibus ad dexteram Patris sublimatus quotidie interpellabis pro nobis. Ipsa enim presentia humanitatis Christi assidue Patrem orat pro suis.

Nunc cognoui. Hic ad maiorem increpationem duritie Iudeorum ostendit se certum esse, tanto ante tempore, resurrectionis Christi future. Quasi dicat: uere implebit Dominus petitiones tuas et in te et in tuis, quoniam ego nunc tanto ante tempore cognoui, quod non solum faciet saluum, sed iam saluum fecit dispositione, Dominus Pater Christum suum, integre, id est, et in capite et in membris. Caput enim resuscitabit, et congruum corpus ei aptabit. Perfectus enim Christus est caput cum corpore.

Exaudiet. Id est, uere saluabit Christum in corpore,  quia qui exaudiuit illum de terra, cum adhuc mortalis et passibilis esset, pro sua clarificatione exaudiet illum de celo, id est, de sublimitate impassibilitatis et immortalitatis, clamantem pro corpore. uel potest et celum et terra, ut simpliciter dicatur, materialiter accipi. Et uere exaudiet eum pro corpore, quia salus dextre, id est, fauoris et propitiationis eius erit in potentatibus, id est, saluati per eius gratiam potentialiter saluabuntur, quia eternaliter. Salus autem sinistre, id est, per presentem prosperitatem, de qua dicitur: Homines et iumenta saluabis, Domine; que dicitur sinistre non quod aliquid sinistrum in Deo sit, sed quia non ex eius digna propitiatione est, cum sit transitoria, et etiam mortifera; illa, inquam, salus erit in infirmitatibus, et hoc ideo, quia hi scilicet qui saluantur per ipsam non inuocant Deum sicut deberent, quia ueniunt ad inuocandum in curribus, id est, confisi in uolubili successu temporalium rerum. Et ueniunt in equis, id  est, in pompa seculari et arrogantia, non scilicet ad glorificandum nomen Domini. Hoc enim faciebat Iudaicus populus, spem non in Deo, sed in terrenis habens, cuius mos erat saltem in pascha singulis annis conuenire Ierusalem, ad offerendum et orandum. Nos autem saluati, scilicet, per dextram, inuocabimus, non in arrogantia, sed in glorificando nomine illius, quem et Dominum nostrum per spontaneam seruitutem facimus, et Deum, quia tanquam creatura Creatori ei obedimus. Habet alia in hoc loco Translatio pro Inuocabimus, Exsultabimus, quod satis congruit.

Ipsi obligati sunt. Ideo saluati per sinistram taliter inuocant, quia ipsi sunt obligati in cupiditatibus terrenis, irruentes pre nimio amore loci et gentis in lapidem offensionis et petram scandali; et quia terrena diligunt, ceciderunt a facie celestium. Nos uero e contra a terrenis surreximus in spem celestium per fidem, et erecti sumus per bonam erectionem. uel  surreximus per inuocationem, et erecti sumus per fidem. Et ut perfecte surgamus et erigamur, Domine Pater, hunc regem tuum, in quo letabimur, et per quem potenter saluabimur, qui exemplum nobis pugnandi in passione sua dabit, quod ad regem pertinet, fac saluum per clarificationem resurrectionis et ascensionis, ut, sacerdos factus ad dexteram tuam, assidue interpellet pro nobis. Regum enim est pugnare, sacerdotum orare et sacrificare. Et exaudi nos per hunc Mediatorem clamantes in die, id est, in mentis puritate, qua inuocauerimus te, quandocunque te inuocamus.



IN PSALMUM XX. In finem Psalmus Dauid.



ARGUMENTUM.

De Ezechia canitur, cesis Assyriis, et infirmitate curata.



EXPLANATIO.


Hic psalmus Domini Saluatoris primo Incarnationem, et postea deitatis facta decantat, ut patenter agnoscas eumdem tam uirginis matris, quam Dei Patris esse Filium. In prima narratione psalmi huius propheta loquitur ad Patrem de Incarnatione Dominica; secunda diuersas uirtutes eius, gloriamque describit, declarans a parte qua passus est, ad quam summam rerum apicemque peruenerit. Tertia conuersus ad Dominum, more desiderantium, optat illa in iudicio eius fieri que nouit esse uentura.



COMMENTARIUS.

Domine, in uirtute tua. In hoc quoque psalmo, sicut et in duobus superioribus, redarguit propheta duritiam Iudeorum, commendando humilitatem Christi, quam ipsi recognoscere noluerunt, et ostendendo quia asperum eum quandoque sentient, qui eum nunc non cognoscunt humilem, quatenus eos exhortetur ut, resipiscentes, malint eum hic recognoscere humilem,  quam tandem seuerum iudicem in maiestate uenientem. Titulus idem est qui in duobus precedentibus, hic: In finem psalmus Dauid. Quod sic exponitur: Iste psalmus attribuitur Dauid prophete, referendus in finem, id est, in Christum, cuius, ut prediximus, commendat humilitatem. Continuatur autem sic superiori, quasi dicat: Dixi, Domine, ut saluum facias regem, et debes eum saluum facere, quia hic rex nichil de se presumet, nichil sibi attribuet, sed letabitur tantum in tua uirtute, id est, in uerbo tuo sibi adiuncto, per quod solum se fortem reputabit. Et uehementer exsultabit salutare tuum, id est, saluationem tuam esse super se, id est, sibi esse commissam, scilicet, quod per ipsum et ima summis conciliare, et omnia uiuificare atque saluare proposuisti.

Desiderium cordis eius tribuisti. Merito letabitur in tua uirtute, quia tu per illum uirtutem tribuisti iam ei dispositione, quia tribues ei in re desiderium cordis  sui, id est, illud quod desiderabit cor suum, tale iam factum, ut non desideret nisi desideranda, scilicet, ut et ponat animam pro suis, et resumat eam pro suis. Mortuus est enim propter delicta nostra, et resurrexit propter iustificationem nostram. Et non fraudabis eum, id est, non abnegabis ei aliquid in uoluntate labiorum, id est, uerborum eius, quia quidquid a te, siue pro sua, siue suorum salute rogabit, hoc ei non denegabis. uel aliter. Non fraudabis eum in uoluntate labiorum eius, id est, gemine pacis, quam statuere uoluerunt, scilicet, concedes eius uoluntati ut et pacem relinquant, et pacem dent. Iuxta illud: Pacem relinquo uobis, pacem meam do uobis. Reliquit enim sequentibus pacem in interiori tantum, peruenientibus uero ad se dabit pacem suam, scilicet, ut non tantum in interiori, sed in utroque pacem habeant. Que utraque pax labiorum, quod pluraliter positum est, intelligitur. Labiis enim osculum, quod est signum pacis, damus et ita per labium pax designatur.  Et aliter: Non fraudabis eum denegando ei uoluntatem, non solum suam, sed etiam labiorum, id est, preconum eius, qui recte per labia, que instrumenta loquendi sunt, intelliguntur; scilicet: concedes preconibus suis quod ipsi uoluerunt, scilicet, ut ubi ipse erit, sint et ipsi. Quod ipse Patrem rogauit dicens: uolo, Pater, ut ubi ego sum, ibi sint et mei.

Quoniam preuenisti eum. Ideo tribues ei desiderium suum, et uoluntatem labiorum implebis, quoniam tu talem eum facies, qui idoneus sit, ut satis fiat eius desiderio et uoluntati, quia non erit preuentus fellis amaritudine, qua omnes in Adam preuenti sumus, id est, peccato originali, sed tu in ipso conceptu preuenies, id est, premunies eum, ut in eum peccatum illud non perueniat; in benedictionibus, id est, in multiplicationibus dulcedinis, scilicet, quod et sine peccato concipietur, et sine dolore nascetur. Et non ei ad mensuram dabis spiritum, et quod immunis a peccato erit, et cetera talia. Et posuisti iam, id est, pones, in capite eius, id est, uel in ipso qui caput est,  uel in principio predicationis eius pones coronam, id est, multitudinem apostolorum et aliorum perfectorum circumdantem eum, coronam, dico, factam de omni lapide pretioso, id est, ornatam duodecim pretiosis gemmis, id est, apostolis, qui merito gemme, quia fulgent et uirtutibus et preconiis et signis.

uitam petiit. uere tribues desiderium eius, quia petet uitam a te, id est, resurrectionem et eternitatem sibi et suis. Et tu tribuisti eam, id est, uere tribues ei uitam non quamlibet, sed longitudinem dierum, id est, eternam, et non solum sibi, sed suis, quia tribues suis longitudinem dierum per interiorem resurrectionem in presenti, per exteriorem uero in futuro. Longitudinem, dico, prolongandam in seculum presens, et in seculum subsecutiuum huius seculi, id est, in eternitatem.

Magna est gloria eius. Tribues quidem ei uitam, et in hoc tuo salutari, id est, per hanc tuam saluationem gloria eius erit magna, id est, gloriosa et eterna uita  eius, et suorum erit magnifica, quia per hoc impones tu super eum, tanquam fundamentum, gloriam et magnum decorem, id est, gloriosos uiros in uirtutibus, et multum in miraculis decoros, uel gloriosos in conscientia, uel multum decoros in uirtutibus, et non paucos, sed multos.

Quoniam semper dabis eum in benedictionem. Id est, in multitudinem. In seculum seculi, id est, eternaliter, quia nunquam deerunt aliqui perfecti qui associentur ei capiti; et tandem letificabis eum et suos in gaudio absoluto et eterno cum uultu tuo, id est, in consessione ad dexteram tuam. Et merito, quoniam rex iste non de se presumit, sed sperat, id est, spem suam ponit in te Domino tantum. Et non commouebitur per superbiam, positus in misericordia Altissimi, id est, constitutus in diuitiis a te, qui altissimus es, sibi datis, scilicet, in immunitate peccatorum, et in plenitudine diuinitatis singulariter sibi concessa, sicut primus homo in diuitiis suis, scilicet, in libertate  arbitrii et abundantia uirtutum superbiuit.

Inueniatur manus tua. Hic se propheta conuertit ad regem ipsum, cuius humilitatem hactenus commendauit commiserando duritie Iudeorum, humilitatem eius non aduertentium. Quasi dicat: O Domine rex, qui tante patientie futurus es, manus tua, id est, humilis potentia tua, dum adhuc elata ad percutiendum tanquam dextera non erit, inueniatur, id est, in humilitate recognoscatur in presenti ab omnibus inimicis tuis, id est, a contradicentibus tibi Iudeis. Illos autem omnes qui te oderunt, id est, qui in presenti noluerunt recognoscere humilem manum tuam ad salutem, inueniat tandem ad damnationem dextera tua, id est, potentia tua, cum iam elata ad percutiendum erit in iudicio ut dextera. Hoc autem est diuine sententie aggratulatio, non imprecatio.

Pones eos ut clibanum. uere odientes te inueniet dextera tua, quia tu pones eos ita ut sint clibano ignito similes: quia sicut clibanus ignitus uastatur  interius, eodem modo ipsi propria conscientia uastabuntur in tempore uultus tui, id est, uultuositatis et seueritatis tue, scilicet in die iudicii. Et tunc Dominus conturbabit eos in ira sua, id est: Tu, quem prius in humilitate Dominum habere noluerunt, conturbabis eos in ira tua, id est, in ira tibi congrua, cui scilicet seruorum nullus resistere presumet, cum dices eis: Ite, maledicti, in ignem eternum. Et tunc ignis ille perpetuus, qui preparatus est diabolo et angelis eius, deuorabit eos. Et uere conturbabuntur, quia tu, Domine rex, fructum, id est, mala opera eorum perdes, non dando in eternam obliuionem, ut non puniantur, sed in hoc perdes, quia separauerunt se de terra uiuentium, id est, bona remuneratione carebunt. Et semen, id est, imitatores eorum perdes, separatos a filiis uerorum hominum, id est, a bonis, qui patriarchas et apostolos, et reliquos ueros homines imitabuntur. Ipsa enim separatio erit perditio eorum. Et merito perdes fructum eorum, quoniam mala illa  que ipsi putabant se passuros te regnante, scilicet, amissionem loci et gentis, declinauerunt iam, id est, certissime retorquebunt in te in morte tua, quantum ad reputationem suam. Et cogitabunt consilia, scilicet, ut mundus post te non abeat, et ut ipsi regnum obtineant. Que consilia non potuerunt stabilire, quia non est sapientia, non est prudentia, non est consilium aduersus Dominum.

Quoniam pones. Ideo tandem pones eos ut clibanum ignis, et conturbabis eos, quoniam in presenti prime resurrectionis participes non erunt, ut tunc sint participes secunde; imo dabuntur in reprobum sensum, quia tu pones, id est, facies eos esse dorsum, id est, ita contemptibiles facies eos, sicut sunt illi qui sunt dorsum, id est, quos tu contemnis, et non respicis. uultum autem eorum, id est, cognitionem tuam, que debuit esse eorum, per legem sibi datam, illam eis ablatam preparabis, id est, collocabis in reliquiis, id est, posterioribus eorum, qui per humilitatem fient tue reliquie, ille scilicet reliquie de quibus dictum  est: Et reliquie salue fiant. uel aliter: uultum, id est, uoluntatem eorum qualis sit preparabis, id est, manifestabis in reliquiis tuis, id est, in inferiori tuo, hoc est in corpore tuo, quod crucifigent. uel in tuis reliquiis, id est, in Apostolis et sanctis tuis, quos persequentur. Qui erunt propter te reliquie, id est, peripsema et abiectio omnium. uel aliter: uultum eorum, id est, quod maxime uelint et appetant preparabis, id est, manifestabis in reliquiis tuis, id est, in desiderio loci et gentis et ceterorum temporalium, pro quo te crucifigent, que sunt reliquie tue, id est, tuorum a quibus contemnunt. uel aliter: uultum eorum, id est, cognitionem, que debuit esse eorum, illam preparabis in postremis eorum, qui in tempore Antichristi erunt; et hoc facies per reliquias tuas, id est, per Eliam, Enoch, quos uiuos relictos ad hoc conseruas. Exaltare, Domine. Illos quidem pones, nunc interim ad dorsum, et tandem perdes qui humilitatem tuam recognoscere noluerunt. Tu autem, Domine,  cuius uirtutem ipsi infirmitatem putauerunt, cum dicerent: »Deus dereliquit eum,« exaltare, id est, exaltatus et magnus appare in uirtute tua, resurgendo, ascendendo, Spiritum sanctum mittendo. Et tunc nos, te prius in humilitate recognoscentes, cantabimus et psallemus uirtutes tuas, id est, celebrabimus uirtutes tuas ore, celebrabimus et opere.



IN PSALMUM XXI. In finem pro susceptione matutina, psalmus Dauid.



ARGUMENTUM.

Rogat Dominum Dauid factione Absalom laborans. Aliter, Iudei de Esther hunc psalmum putant esse cantatum, quod uidelicet ipsius periculo et intercessione apud regem sit populus Isrel a morte laxatus.



EXPLANATIO.

Siue in finem, siue Dauid, quod ad Christum pertineant, notum est. Susceptio autem matutina, tempus  resurrectionis ostendit, quando ipse mortale corpus, ueteris hominis conditione deposita, in magnam gloriam clarificatus assumpsit. In Hebreo autem scriptum est: Pro ceruo matutino, quo eumdem Dominum significari non dubium est, qui interfecerit serpentes et uenena consumpserit, Iudeisque canina rabie persequentibus, celorum alta petierit. Per totum quidem psalmum loquitur Dominus Christus, sed primo capite derelictum se clamat a Patre, ut dispensatam scilicet susceperit passionem, potentissimam humilitatem suam hominum abiectione commendans. Secundo loco passionem sacram diuersis comparationibus prophetauit, deprecans ita seuientibus inimicis suis diuina protectione liberetur. Tertio commonet laudare Dominum Christianos, qui sua resurrectione suam catholicam respexerit Ecclesiam, ne, passione tantum audita, mortalium corda pauerent.



COMMENTARIUS.

Deus, Deus meus, respice in me. Psalmus iste sic intitulatur: In finem pro susceptione matutina psalmus  Dauid. Quod sic exponitur: Iste psalmus attribuitur Dauid, non historiali, sed Dauid in finem, id est, Christo, in quem uelut in finem, id est, perfectionem omnia tendunt. Psalmus dico dictus uel cantatus ab ipso pro susceptione matutina, habent enim quidam libri pro assumptione matutina, quod ad idem redit. Susceptio autem uel assumptio matutina dicitur resurrectio ipsa. Quando enim Dominus assumptus est in eternam uitam, suscipiens carnem quam deposuerat mortalem, passibilem et corruptibilem, factam immortalem, impassibilem, et incorruptibilem. Matutina uero uocatur hec susceptio, uel quia historialiter mane prima Sabbatorum facta est, uel ideo dicitur matutina, etiamsi non in mane, sed ante facta sit, quia sicut matutinale tempus quod dicitur matutinum, quasi mane primitiuum, et tenebras noctis repellit, et lucem primam diei inducit, ita in resurrectione Domini et nebula precedentium peccatorum a nobis recessit, et sol iustitie nobis illuxit. Sicut enim  Christus pro delictis mortuus, ita et resurrexit propter iustificationem nostram. Dictus est ergo psalmus iste pro susceptione matutina, id est, pro resurrectione, quia in eo Dominus noster orat Deum Patrem, ne differat suam resurrectionem in communem omnium resurrectionem. Quod nec fecit, quia tertio die eum resuscitauit. Sciendum autem quod licet intituletur de resurrectione psalmus iste, prius tamen loquitur multa de passione, que passio est causa resurrectionis; unde manifestata passione, commodius fit quod dicitur de resurrectione. Et diligentius in hoc psalmo quam in aliquo alio Dominus noster passionem suam nobis exponit, quia proponit nobis et quod passus sit, et quare passus sit, ad exhortandum nos, ut utrumque quantum possumus, imitemur, scilicet, et aggratulemur eius Incarnationi, et conformemur eius passioni, ut et coniucundemur resurrectioni, et ut qui audit dicat, ueni. Notandum quoque quod in Hebreo habetur in titulo Pro cerua matutina, quod  satis congrue intelligitur. Dicitur enim quod ceruorum natura sit, ut, depulsis tenebris noctis, et ascendente luce diei, cum quadam naturali iucunditate ab imis alta petant. Recte ergo caro Christi cerue comparatur, que in resurrectione liberata a tenebris priorum tribulationum cum iucunditate et letitia magna quasi ima de altis [Leg. alta de imis] petiit, cum de corruptione mortalitatis in incorruptionem eternitatis surrexit. Femininum autem, quod est cerua, posuit propter carnem cui comparauit, que est eiusdem generis. Nunc ad litteram accedamus. Possunt sex primi uersus huius psalmi dupliciter legi, scilicet ut uel caput pro se in eis loquatur, in persona ueteris hominis, qui cum eo crucifixus est, id est, in persona membrorum suorum, quorum uetustatem, id est, peccata ipse qui peccatum non fecit in se crucifixit. Ipse enim infirmitates nostras morte sua destruxit, et uulnera suis uulneribus curauit. Iuxta quod tale est, quasi dicat: Domine  Pater, Deus omnium per naturam, meus autem Deus singulariter per gratiam pre aliis mihi concessam, respice me, id est, meos, quos olim inspexisti in primo parente in abundantia uirtutum posito, quem aspectum per inobedientiam eiusdem amiserunt; illos, inquam, respice per meam obedientiam, quo respectu opus est, quia dereliquisti eos per hoc scilicet, quia preualet uetustas peccati. Et quare dereliquisti me, id est, meos? Ideo, scilicet, quia longe fecerunt te peccata esse a salute mea, id est, meorum. Longe enim a peccatoribus est salus. Hec uerba plane innuunt caput non in persona sua hic loqui. Quomodo enim derelictus, uel longe a salute factus, posset esse ille, qui cum sit Filius Dei, Deus est, et de quo dictum est: Deus erat in Christo, mundum reconcilians sibi; et rursum: In principio erat uerbum, et uerbum erat apud Deum, et Deus erat uerbum, quod uerbum incarnatum in cruce pendebat, et hec talia dicebat? Utique non posset.  Et quia, licet in persona membrorum hec dixerit, uerba tamen sonare uidentur quid de se egerit, subditur, hoc determinato, uerba delictorum meorum. Quasi dicat: uerba que nunc dixi, scilicet, respice in me, dereliquisti me, et reliqua, non sunt uerba iustitie dicta in persona mea, sed sunt uerba delictorum, id est, sunt edicta in persona membrorum pro delictis ipsorum, que delicta feci mea, quia penam eorum in me transtuli, ut et ipsi facerent iustitiam meam esse suam. Aliter enim nefas est intelligere hoc de illo qui peccatum non fecit, nec inuentus est dolus in ore eius.

Deus meus, clamabo per diem. Ostendit suos uere esse derelictos, quia nec exaudiuntur in prosperitate, nec in aduersitate. Quasi dicat: uere dereliquisti meos. Nam et, o Deus meus, clamabo ego, id est, clamabunt mei ad te per diem, id est, per prosperitatem temporalem, ne mutetur. Et clamabunt in nocte, id est, in aduersitate, ut in melius mutetur. Et tamen  quia immundis uerbis delictorum clamabunt, tu non exaudies eos; et quod tu non exaudies, non reputo ego fieri mihi, id est, meis ad insipientiam, id est, ut insipientes fiant, sed ut sapiant, quod eos clamare uelis, scilicet, non immundis uerbis delictorum pro desiderio temporalium rerum ad damnationem, sed uerbis conuersionis noue ad te in uitam eternam. Sciendum quod Deus hoc quod suos in tribulatione non exaudit, ad magnam eorum utilitatem facit, scilicet ut intelligant ipsum medicum esse, et tribulationem medicamentum esse ad salutem, non penam ad damnationem; sicut tu aliquis sub medicamento positus, dum secaris, dum ureris, medicus non exaudit te clamantem ad uoluntatem, imo ad salutem. Multum enim profuit Paulo quod pro stimulo carnis exauditus non fuit, quia et uirtus eius in infirmitate magis enituit, et quia uerbis delictorum, id est, pro temporali salute clamauit, propter quod exaudiri non debuit. uerbis enim delictorum clamat, quicunque pro temporali commodo postulat. Si quis autem querat  quare Deus [Add. qui] suos in tribulatione immundis uerbis delictorum clamantes non exaudit, quosdam qui sic clamasse uidentur exaudiuerit, sicut tres pueros, quos de camino ignis liberauit, et Danielem de lacu, et Susannam de falso crimine; sciat non illos uerbis delictorum clamasse, et liberatos corporaliter ob hoc tantum esse, ut eorum saluatio aliis esset exemplum. Nec pretereundum quod sicut quidam non exaudiuntur extrinsecus, cum tamen maxime exaudiantur intrinsecus ad salutem, ita quidam exaudiuntur ad damnationem, ut diabolus in persecutione beati Iob exauditus quidem fuit, sed ad damnationem.

Tu autem in sancto. Hoc quod meos in tribulatione non exaudis, non est ad insipientiam quidem, est autem ad sapientiam. Qui inhabitas in sancto, id est, in illo, quem quia non exaudis, sanctiorem facis, scilicet, ut intelligat se non exauditum esse ad salutem, quia quos tu inhabitas, illos utique tribulatio meliores facit, uel ut aurum ignis probabit, ut si  quando inimicus aliquem ex ipsis contingere appetit, aut molestia corporali, aut aliquo damno exteriori, aut etiam morte suorum, et ei concessum fuerit, ille qui contingitur firmum cor in illo habeat, qui se non subtrahit, id est, in Deo, quia et si subtrahit aurem ploranti exterius, misericordiam tamen apponit deprecanti interius. Nouit enim reficere nos, qui fecit nos, tu, dico, qui es laus Isrel, id est, qui facis laudabilem omnem, qui est Isrel, id est, in te intendens, et non de se presumens, ut manum contra uetitum ad illicita extendat, sicut Adam fecit.

In te sperauerunt. Hic remonet, non ex iniustitia Dei hoc esse, quod suos clamantes non exaudit, sed potius ex eorum culpa esse, quia immundis uerbis delictorum clamant. Nam si digne clamarent, eos exaudiret, sicut patres priores, patriarchas scilicet, et illos quos de Aegypto eduxit, sepe quia digne, id est, uerbis iustitie, clamauerunt, exaudiuit. Quod sic dicit: Patres nostri, id est, antecessores nostri  de priori populo sperauerunt, id est, spem suam in te, Domine, et non in se posuerunt. Sperauerunt digne, inquam, et tu liberasti eos. Clamauerunt quoque non uerbis delictorum, sed ad te, id est, uerbis iustitie clamauerunt, et ideo a te uere salui facti sunt, quia sperauerunt in te, et non in se, et non sunt confusi, id est, non decepit eos spes eorum. Quod sperauerunt toties ponitur, non uacat, sed est repetitio ad confirmationem.

Ego autem. Patres quidem uerbis iustitie clamantes exauditi sunt; ego autem ut iam non loquar in persona ueteris hominis, sed loquar ut ego, id est, uerbis iustitie, secundum me dico quod sum uermis, quia et mortalis, et de uirgine sine uirili commistione natus, ut uermis de materia nascitur sine patre; et quod non sum tantum homo, propter uerbum mihi adiunctum. Quasi dicat: Ego qui factus sum in homine ultra hominem, ut uel sic humana superbia dignaretur imitari meam humilitatem, in quo iustitiam  patrum et omnium hominum excedo, sum tamen sicut non exauditus a te, Domine, dum meorum infirmitatem in me transfero, et sicut infirmus ad exemplar eorum rogo. In hoc scilicet, non exauditus, quia sum factus opprobrium hominum in tantum, ut me etiam aliis imputent ad opprobrium. Pro summo enim opprobrio Iudei habuerunt, quod ceco de ipso dixerunt: Tu discipulus eius sis, et reliqua. Et non qualiumcunque hominum opprobrium factus sum, sed sum abiectio plebis, id est, a plebeiis omnibus contemptus sum. Quod quasi diceret: Non ideo, Domine, factum, quin tu me, cum sim in homine, supra hominem exaudias; sed quia disposuisti complere per mortem meam salutem humano generi promissam. Hoc in loco dicit quiddam beatus Augustinus quod satis congruit huic sententie, hoc scilicet: »Nunquid qui patres clamantes ad se exaudiuit, ad Filium defecit? Utique non defecit, sed uere exaudiuit eum, quia salutem ante tempora promissam per ipsum adimpleuit. Nec credendum, quod Christus  pro se dixerit, quasi timens mortem: Pater, transfer, si possibile est, calicem hunc a me, et similia; sed et nostra infirmitate hoc dixit, ut nos licet timidos ad passionem suam imitandam confortaret. Non timuit enim mortem Paulus, qui dixit: Cupio dissolui. Non timuit eam Laurentius, non Stephanus, nec ceteri tales. Quomodo ergo conuenit, ut quod miles potuit, imperator non posset? Nullo modo utique.« Nunc a principio reiteremus, ut in supradictis uersibus caput in persona sua loquatur. Iuxta quod poterit solita littera legi, scilicet, respice in me, satis commode; et est quasi dicat: Domine Deus omnium per naturam, Deus autem meus per gratiam, ne respicias illos qui insultantes mihi dicunt: Si Filius Dei est, descendat de cruce, sed respice me humilem, ita ut respectus tuus appareat in me, uidelicet, ut facias me de sepulcro resurgere, non de cruce descendere. Longe enim gloriosius et competentius fuit ut Dominus peracta obedientia a mortuis contra eorum opinionem  resurgeret, quam ut quasi impatiens ad uocem insultantium de cruce descenderet. Preterea quoque si descendisset, eorum petitioni uideretur obtemperare, et sic eorum nequitiam corroboraret. Respice, inquam, in me, quia dereliquisti, id est, uideris dereliquisse me extrinsecus, cum morte turpissima patieris me ab inimicis affligi. Et quare dereliquisti me sic? Ideo, scilicet, quia uerba delictorum meorum, id est, manifesta delicta meorum faciunt te longe esse a salute mea, exteriori scilicet, id est, expetunt hoc, ut exterius in corpore non salues me, sed permittas exterius me tunc mori in cruce, ut per mortem meam peccata illa deleantur.

Deus meus clamabo. Ideo uideor esse derelictus a te, quia ego clamabo et in me et in meis, et tu non exaudies me. Et debemus hic in eo clamorem accipere, quem non pro se fecerit, sed pro nostra infirmitate, ut quod dicit: Pater, si possibile est, et similia, in quibus quod uidetur extrinsecus quantum ad litteram,  non exauditus, cum tamen uere secundum quod corde intendebat, sit exauditus, non solum in his, sed ubicunque uoluit. Dies uero in hac sententia dicitur caro eius a tenebris peccatorum absoluta. Nox quoque dicitur Paulus et ceteri fideles, qui, quantumcunque sint perfecti, tamen non sunt immunes a peccato, iuxta illud: Si dixerimus quia peccatum non habemus, et reliqua. Nox ad comparationem dominici hominis recte dicuntur. Littera sic dicetur: Clamabo per diem, id est, per proprium corpus meum, quod est dies. Et clamabo in nocte, id est, in meis, qui quantum ad me nox erunt. Et tamen tu non exaudies me, id est, uidebor ego non exauditus et mei non exauditi. Et hec non-exauditio non erit mihi, uel meis, ad insipientiam, sed potius ad sapientiam, ut supra dictum est.

Tu autem. Hoc ideo apponitur, ne uideretur, Patrem despexisse Filium non exauditum. Quasi dicat: uideor quidem non exauditus, et in hoc despectus. Tu  autem non me despicis, quia habitas in me sancto tuo. Deus enim erat in Christo, etc., tu, dico, laus Isrel, ut supra.

In te sperauerunt. Ad primum uersum continuatur ita: Non mirum si uideor a te, Domine, derelictus, quia cum patres etiam pro terrenis clamantes olim exaudieris, me digne clamantem non exaudire uideris. Littera eodem modo exponitur ut prius, nisi quia et sperare et clamare, et liberari et saluari, ad terrena referuntur. Terrena accipiuntur hic uictoria de inimicis, et aqua que in deserto de petra profluxit, et cetera talia, pro quibus patres sunt exauditi.

Ego autem. Patres quidem sunt exauditi, ego autem uideor non exauditus, quia sum uermis, id est, negligunt me damnare inimici mei, sicut uermis a conculcante negligitur, et quasi non sim homo, id est, quasi nec humanitatis respectus in me habeatur. Quod uere putatur de me, quia factus sum opprobrium hominum et abiectio plebis, ut supra.

 Omnes uidentes me. Quasi dicat: Hoc modo sum factus opprobrium et abiectio, quia omnes uidentes me deriserunt me, et locuti sunt de me, cum dixerunt: Aue, rex Iudeorum, et similia. Solis labiis, et non corde, et mouerunt caput corporis, insultando mihi exterius, quia prius mouerant caput, id est, mentem, interius a uero contuitu, scilicet, ut non intelligerent me super egenum et pauperem. Ipsi, dico, dicentes ad inuicem de me: Iste sperauit, id est, dicit se spem posuisse in Domino, et ideo eripiat eum Dominus, ut a nobis non tribuletur; et saluum faciat eum, ut mortem non patiatur. Quod uere faciet, quoniam dicit: Quia ipse Dominus uult eum, id est, diligit eum; hoc est ironice dictum.

Quoniam tu es. Ideo sic me despiciunt, quia nichil in me preter infirmitatem humanam attendunt; et hoc ideo, quoniam tu extraxisti me de uentre matris, id est, fecisti me esse hominem. Hec enim est communis lex omnium nascentium, ut de uentre extrahantur.  uel, tu es qui extraxisti me, etc., id est: Tu solus per gratiam sanctus, tu uia mihi nascendi fuisti de uirgine, non humanus pater; per quod uideor esse contrarius, quia dissimilis sum eis, et tu es spes mea, id est, spem meam te feci ab uberibus matris mee, id est, propter humanam infirmitatem, quam ex matre contraxi. Nam secundum te non es tu spes mea, sed Pater meus ante omnia tempora, et ex utero, id est, ex humanitate hoc habeo, quod sum iactus per spem in te; ex gratia uero, quia a peccatis me liberasti, hoc quod proiectus sum, id est, porro iactus sum in te, quia plus aliis confido in te; et hoc ideo, quia tu es Deus meus, id est, Creator meus factus es, non secundum uerbum, quod tibi ceternum et consubstantiale est, sed de uentre matris, id est, secundum humanitatem sumptam ex matre. Possunt hi duo uersus aliter quoque dici, et sic continuari: Ideo Iudei tam ignominiosa dicunt contra me, quoniam carnali legi eorum non consentio. Nam tu,  Domine, extraxisti me de uentre matris Synagoge, id est, fecisti ut non clauderer tenebris carnalium obseruantiarum, ponendo mihi salutem in eis, que sunt quasi uenter Synagoge, multos consumens; cuius tenebris clauditur quisquis nondum in lucem Christi renatus, spem certam salutis sibi ponit in carnali obseruatione Sabbati et circumcisionis, ceterorumque talium. Et tu es factus spes mea, id est, mei, remoti per te ab uberibus matris mee Synagoge, scilicet, ut non sugerem tanquam ubera carnales obseruantias delectando in eis, sicut ipsi faciunt. Et ex utero sum proiectus in terram, id est, uterus matris Synagoge, qui me non pertulit, eiecit me a se, et tamen non cecidi, quia proiectus sum positus in te, qui me non labi in peccatis permisisti, sed sustulisti in spiritualibus; et tu es Deus meus de uentre matris, id est, uenter matris Synagoge non potuit hoc efficere, ut tanquam paruulus obliuiscerer tui; sed te Deum meum, id est, defensorem et adiutorem meum constitui, et ideo tu, Domine, ne discesseris a  me, id est, ne subtrahas mihi auxilium, uel ne differas resurrectionem meam in communem omnium resurrectionem.

Quoniam tribulatio proxima. Ideo ne discedas, quoniam tribulatio proxima est, id est, infirmitas mortalitatis et passibilitatis, per quam tribulationi subiaceo, est proxima mihi, quia in me ipso est, uel tribulatio proxima est, id est, qui tribulaturi sunt me iam circa me sunt; nec est homo qui adiuuet me, et ideo maxime egeo tuo auxilio; nec frustra, quoniam circumdederunt me uituli multi, id est, multitudo lasciuientis populi circumdedit me ad damnationem meam, et pingues tauri, id est, principes eorum in terrenis prosperitatibus superbientes obsederunt me tanquam reum et damnandum.

Et aperuerunt super me os suum, non tuum, id est, damnauerunt me non de sententiis Scripturarum, sed de concupiscentiis suis. Ipsi, dico, existentes sicut leo paratus ad deuorandum, qui est rapiens et  rugiens. Rapiens leo fuerunt Iudei, quando Dominum et ceperunt et ligauerunt, et ad pontifices adduxerunt; rugiens uero leo fuerunt, cum una uoce Pilato dixerunt: Crucifige, crucifige eum.

Sicut aqua effusus. Aperuerunt, inquam, os suum, et hoc modo effusus sum, id est, uiliter sine omni circumspectione et cura ab eis damnatus sum, sicut aqua inter ceteros liquores incircumspectius effunditur, et ideo omnia ossa mea, id est, omnes robustiores de meis, dispersi sunt. Unde dictum est: Percutiam pastorem, et dispergentur oues gregis; et quia ossa dispersa sunt, ideo cor meum, id est, doctrina Scripturarum, que ideo est cor meum, quia agit de interiori meo precipue, id est, de diuinitate, et que prius firma erat, facta est liquescens, id est, labiis, et infirma, in medio uentris mei, id est, in corde meorum, qui molliores et infirmiores erant, sicut uenter in corporis partibus mollior est; et est breuiter hec sententia: Preconia Scripturarum, que  testabantur salutem mundo futuram per me, et prius a meis firma credebantur, apud imperfectiores dubia facta sunt, cum me damnatum morte uiderunt. Unde et duo ex eis, ipso cum eis ad resurrectionem eunte in uia, quasi dubii facti dixerunt: Nos sperabamus quod ipse redempturus esset Isrel; et quia cor liquescens factum est, id est, uirtus mea, que prius solida et firma uidebatur, aruit, id est, uiluit tanquam testa, id est, fragilis facta est. Et ideo lingua mea, id est, meorum, adhesit faucibus ipsorum, id est, omnes precones mei tacuerunt. Et hoc ideo, quia deduxisti me, reputatione illorum, in puluerem mortis, id est, putauerunt me tanquam unum quemlibet mortuum in puluerem redigi, et non a te suscitari. Possunt quoque tres hi predicti uersus aliter exponi, si in Sicut aqua effusus sum, alia similitudo notetur. Aqua enim effusa et lapsum parat, et sordes abluit, et terram in qua effunditur irrigat. Sic et mors Christi et lapsum persecutoribus Iudeis, si non exterius,  saltem interius, per mentis cecitatem parauit , et sordes peccatorum in credentibus abluit, et corda fidelium doctrine imbre rigauit. Unde de eodem dictum est: Ecce factus est hic in ruinam et in resurrectionem multorum in Isrel. Iuxta has autem diuersas similitudines, sequentia etiam taliter diuersificantur. Effusus sum sicut aqua, id est, in damnatione mea mentis ruinam quibusdam paraui, et ideo illis persequentibus, omnia ossa mea, id est, apostoli et omnes ualidiores mei dispersi sunt, id est, conturbati et ubique fugati sunt. Et quia ossa dispersa sunt, ideo factum est cor meum, etc., ideo etiam infirmiores conturbati sunt. Littera in hac sequenti lectione non mutatur. Iuxta aliam uero similitudinem ita dicetur: Effusus sum sicut aqua, quia et ablui, et rigaui; et hoc modo ablui et rigaui, quia ossa mea omnia, id est, omnes apostoli et precones mei dispersi sunt ad predicandum per totum mundum. Et hoc modo cor meum, id est, doctrina Scripturarum, que prius erat dura ad  intelligendum, facta est per eos liquescens tanquam cera, id est, mollis et intelligibilis, etiam in medio uentris mei, id est, in corde infirmorum. Et per hoc uirtus mea, que prius putabatur mollis et debilis, aruit, id est, induruit et roborata est in cordibus meorum, tanquam testa in igne recocta. Et lingua mea, id est, meorum, adhesit faucibus ipsorum, id est, ita incessanter et uelociter locuta est in predicatione, ut nec moram immotam aliquam facere uideretur, sed quasi faucibus herere, et continuo uerba proferre; et quia predicatio meorum increbuit per hoc, Domine, deduxisti me in puluerem mortis, id est, in notitiam gentilium, qui prius fuerant puluis mortalis, quia imbrem diuini uerbi non susceperant, uel qui peccatis usque ad mortem impuluerati et fedati erant.

Quoniam circumdederunt me. Ideo deduxisti me in notitiam gentium, quoniam illi ad quos me prius misisti, id est Iudei, repulerunt me, quia uelut canes  circumdederunt me. Iuxta aliam uero de puluere mortis sententiam, uersus iste remotius continuabitur ita: Ideo rogo, Domine, ne discedas a me, quoniam canes, id est Iudei, magis ex solito quam ex ueritate latrantes, non pauci, sed multi circumdederunt me, non ad imitandum, sed ad damnandum. Et uere multi, quia concilium, id est, uniuersus cetus malignantium Iudeorum obsedit me, in iudicio damnationis ne euaderem. Et obsidentes foderunt manus meas et pedes meos, clauis in cruce affixis; et dinumerauerunt omnia ossa mea, id est, ita me in cruce extenderunt, ut dinumerare possent omnia ossa mea; et tamen ipsi qui maxime debuerunt me uenerari, quorum mortuos suscitaui, infirmos curaui et ad quos missus fui, ipsi, inquam, uero, id est, in ueritate considerauerunt, id est, simul maiores et minores uiderunt me: oculos quidem usque ad carnem intendentes, ad diuinitatem uero non pertingentes; et inspexerunt, id est, spectaculum quo gauderent in  me sibi fecerunt. Et crucifigentes me, diuiserunt sibi cetera uestimenta mea; meliorem autem uestem meam, tunicam scilicet inconsutilem, quia pretiosa erat, non diuiserunt, sed sortem cui obtingeret integram super eam miserunt. Quod non ex eorum uoluntate, sed ex diuina dispensatione gestum. Possunt hi duo uersus quos historialiter exposuimus, spiritualiter quoque intelligi, ut sic dicatur; Non solum in me, qui uiride lignum eram, Iudei obsidentes insurrexerunt, sed etiam in arido ligno, id est in meis, multa mala fecerunt, quia foderunt, id est, laniauerunt manus meas, id est, maiores inter meos, in quibus non solum uerbo, sed etiam mirificis miraculorum signis operabar, apostolos scilicet qui predicabant, Domino cooperante, etc. Et foderunt pedes meos, id est minores precones meos, qui licet miraculis in tantum non coruscarent, tamen pedes mei erant, portantes me ad notitiam hominum, et omnia ossa mea, id est, omnes illos in quibus aliquod robur  uirtutis apparuit, dinumerauerunt non ad imitandum, sed ad damnandum. Et ipsi qui uenerari eos, non persequi, deberent, quia ad ipsos sicut et ego principaliter missi sunt, considerauerunt eos in tribulationibus, et in ipsis quasi spectaculum habuerunt. Et quidam ex eis diuiserunt sibi uestimenta mea, id est, imitatores meos tam apostolos quam reliquos, de quibus dictum est: uiuo ego, dicit Dominus, quia his omnibus uelut uestimento uestieris, ut Corinthii fecerunt, qui putantes gratiam baptismi per baptizantium merita uariari, dicebant: Ego sum Cephe, ego Pauli, ego Apollo, et similia. uel possumus accipere uestimenta sacramenta ecclesiastica, quibus ipse tegitur et quasi uestitur. Que sacramenta etiam diuerso modo acceperunt. Quidam enim dixerunt in baptismo sola actualia remitti, non originalia; quidam sola originalia, et similia. Et notatur hic fraudulenta persecutio ab hereticis facta, superius uero uiolenta.

Et super uestem meam. Istud non ad malum sicut  superiora, sed ad bonum referendum est. Dicitur tamen de eisdem supra notatis malis, tandem conuersis. Nec mirum, cum nulli nisi ex peccatoribus salui facti sunt. Accipitur autem hic per uestem inconsutilem Domini desuper textam unitas fidei et caritatis, que desuper texta est, quia a Deo prius processit, qui prior nos sic dilexit, ut Filium suum unigenitum pro nobis daret. Et hec uestis non scinditur, quia unicuique fidei unitas datur, non scissa, sed integra datur, et sors super eam mittitur, quia nulli per meritorum elationem, sed per gratiam solam, que per sortem intelligitur, datur; et ideo sors recte superponitur, quia gratia precedit. Est autem sententia talis: Miserunt sortem super uestimenta mea, id est, quicunque ex illis uestem meam, id est, fidei unitatem susceperunt, miserunt sortem super eam, id est, intellexerunt se eam accepisse non ex meritis, sed ex gratia.

Tu autem, Domine. Illi quidem et me et meos ita  persequuntur; tu autem, Domine Pater, ne elongaueris auxilium tuum a me et a meis, sed conspice ad defensionem meam et meorum, hoc modo scilicet: Erue animam meam per resurrectionem a framea, id est, ab inimicorum sententia, que necat ut framea, qui dicunt de me: Deus dereliquit eum. Et unicam meam et sponsam meam Ecclesiam unice dilectam, erue de manu canis, id est, de potestate cuiusque contradicentis inimici. Et salua me ex ore leonis, id est, da perseuerantiam meis ut per os populi parati ad deuorandum ut leo, non deuorentur. Et humilitatem meam, id est, me humilem salua a cornibus, id est, a superbia et arrogantia unicornium, id est, Iudeorum, singulari superbia iustitie se erigentium. Unicornis enim animal est, unum cornu habens, cui comparantur Iudei, qui quasi unum cornu habebant, quia in uno tantum testamento et in terrenis promissis, non in celestibus confidebant.

Narrabo nomen tuum. Hactenus ostendit quia  passus sit, inseruit etiam de resurrectione, et in his duobus proximis uersibus et superioribus, ubi dixit: Ne discesseris a me; nunc autem ingreditur ostendere quare passus sit. Quasi dicat: Ideo peto me et meos saluari, quia narrabo ego et narrabunt mei nomen tuum, id est gloriam et laudem tuam, scilicet quod de peccatoribus iustos, et de damnatis facis in regnum assumptos; fratribus meis, id est, aliis renatis de eodem fructu spirituali, scilicet, unde ego natus sum. Et laudabo te ego et mei in medio Ecclesie, id est, non tantum in Ecclesia de Iudeis, sed in catholica, id est, in communi Ecclesia, cuius unus paries de Iudeis, alter uero de gentibus accessit, qui per angularem lapidem coniuncti sunt. uel quia unusquisque etiam fidelis Ecclesia dicitur, possumus ita dicere: Laudabo te in medio Ecclesie, id est, in corde cuiusque fidelis, qui membrum est Ecclesie. Laudabo, inquam, ita dicens: Omnes qui timetis Dominum, timore casto, non seruili, laudate eum uera  laude, opere scilicet, non ore. Timentes autem Dominum accipio semen Iacob, et semen Isrel, et ideo semen uniuersum, id est, uos omnes qui estis imitatores Iacob, posterioris scilicet, cui maior seruiet, quia estis ueri supplantatores uitiorum; uos, inquam, glorificate Dominum non solum ore, sed et opere. Et omne semen Isrel, id est omnes qui cum prius essent semen Iacob, id est, renati in fide, quod intelligitur per Iacob, facti sunt semen Isrel, id est, reparati ad uisionem et ueram speculationem, sicut persona eadem prius dicta Iacob, meruit dici Isrel. Omnes hi, inquam, timent uero et casto timore Dominum, qui merito timendus atque laudandus et a me et ab ipsis est. Quoniam non spreuit habitum pauperis in me, neque despexit deprecationem factam pro peccatis meorum a me. Ut hanc: Pater, serua eos quos dedisti mihi, et huic similes. Et uere non despexit, quia non auertit a me uel a meis faciem, id est, presentiam et beneuolentiam suam, quia exaudiuit me pro me et meis, cum clamaui ad eum.

 Apud te laus mea. Hic se conuertit ad Dominum. Quasi dicat: Ideo me exaudiuisti, quia laus mea est apud te, id est, ego non quero laudem nisi tuam. uel cupio ut et tu lauderis in me, et ego in te in Ecclesia non parua, sed etiam magna. Parua fuit Ecclesia, quando Petrus, qui figuram eius gerebat, ad uocem ancille extimuit atque negauit; magna uero fuit, cum idem Petrus, post gratiam Spiritus sancti de celis in igne super apostolos missam, coram tyrannis in principibus dixit: Obedire Deo oportet magis quam uobis. Potest quoque aliter distingui istud, ut dicatur per se: Laus mea est apud te et uota mea, id est, uota mea que feci, cum me ipsum in ara crucis obtuli: illa reddam in Ecclesia magna, id est, iterum per quotidiana sacrificia meorum in sacramentis offeram. uota dico eadem uere in conspectu timentium eum, id est, quantum ad intellectum bonorum, et non sint eadem in conspectu malorum, qui nichil in sacramentis, nisi quod exterius apparet, intelligunt. uel  aliter: uota que in ara crucis obtuli, reddam, id est, iterum dabo in meis qui per se ipsos offerent sicut ego me obtuli. Reddam dico in conspectu, id est, in anima timentium Dominum, in qua ueritate conspiciunt, quia etsi exterius non patiantur, tamen in anima semper parati erunt, ut, si locus fuerit, sicut ego animam pro omnibus posui, ita et ipsi non dubitent animas pro fratribus ponere.

Edent pauperes. Ego autem quidem reddam uota, de quibus uotis edent pauperes, id est, mundi contemptores edent quidem realiter, si ad sacramenta referatur; et saturabuntur eternaliter, quia intelligent in pane et uino uisibiliter sibi proposito aliud inuisibile, scilicet, corpus uerum et sanguinem uerum Domini, que uerus cibus et uerus potus sunt, quo non uenter distenditur, sed mens saginatur. Si autem ad passionem referatur, ita dicetur: Edent pauperes uota mea, id est, delectabuntur sicut aliquis in suaui delectatur edulio in mea passione, sed  saturabuntur, id est imitabuntur. Ipsa enim imitatio est saturitatis uere eructatio, postquam saturitatem nec formidabunt huius mundi inopiam, nec concupiscent copiam; et tunc laudabunt Dominum uera laude, illi qui cum eum in Adam antequam peccaret, quesissent, et in eodem per inobedientiam eum amisissent, modo requirunt per fidem et operationem bonam; et in hoc laudabunt eum, quia licet pro peccatis corpora moriantur, corda tamen eorum uiuent per fidem et bona opera in seculum seculi, id est, eternaliter. Et per hoc uiuent. Reminiscentur et cogitatione et opere Deum, quasi prius obliti, et sic qui prius auersi fuerant, integre conuertentur ad Dominum, ut eius impleant uoluntatem, uidelicet, uniuersi fines terre, id est, omnes qui iam finierunt in se omnem terrenitatem. Et conuersi adorabunt Dominum, et uenerabuntur, et laudabunt Dominum, non ficte, sed in conspectu eius, id est, in corde, ubi ipse conspicit, et hoc non faciunt multi, sed uniuerse familie gentium, id est, nulla familia erit in gentibus etiam que non sint  adorantes Deum. Familias autem accipit pro diuersis nationibus, ut sunt Scoti, Britanni et ceteri. Unde etiam in alia translatione quadam uniuerse patrie gentium. Et merito omnes gentes adorabunt Dominum, quia regnum Domini sunt, et ideo ipse in eis dominabitur.

Manducauerunt omnes pingues. Non solum pauperes edent de uotis meis, sed etiam omnes pingues terre, id est, omnimodi diuites in terrenis, scilicet, qui nichil quod terrenum sit, a se alienauerunt. Illi quod manducabunt cum pauperibus uota mea realiter, quantum ad sacramenta. Et adorabunt, quia cum quadam exteriori ueneratione accedent, uel manducabunt, id est, delectabuntur in passione mea. Et adorabunt simulantes uenerationem meam ueram, sed non saturabuntur, quia omnes qui descendunt in terram, id est, qui solis terrenis delectantur, uel qui in sacramentis nichil nisi quod terrenum et uisibile est attendunt, cadent, id est, casum patientur damnationis  eterne in conspectu, id est, in anima ubi ille conspicit, quem fallere putauerunt.

Et anima. Illi quidem cadent, anima autem mea, id est, meorum, hic non cadet, sed stabit, quia uiuet non sibi, sed illi; non suam, sed Dei, uoluntatem operabitur. Unde ait Apostolus: uiuo iam non ego, uiuit uero in me Christus. Et semen meum, id est, imitatores meorum, seruient ipsi Domino, scilicet, Patri, cuius emptitii serui sunt. Et merito uiuent et seruient ipsi, quia generatio uera uentura, spiritualis scilicet, non carnalis, annuntiabitur, id est ascribetur non Petro, uel Paulo, uel alicui aliorum, sed soli Domino. Nota similitudinem. In lege preceptum fuit ut si quis ducens uxorem, moreretur absque liberis, frater eius eamdem duceret uxorem ut suscitaret semen fratri mortuo, et filii qui nascerentur, non nomine uiui, sed defuncti nomine uocarentur. Sic et Christus duxit sponsam suam, Ecclesiam scilicet, que quasi sterilis fuit ipso uiuente, quia paucos  genuit; mortuo autem in ara crucis Christo, fratres eius, apostoli scilicet, susceperunt uxorem eius Ecclesiam, et multos filios in ea per uerbum predicationis genuerunt, qui omnes nomine defuncti uocantur, non nominibus ipsorum. Dicuntur enim Christiani et filii Dei, non Petrini, uel Paulini. Unde dicitur recte: Generatio annuntiabitur Domino, que uentura est; et per hoc uentura, quia celi, id est, apostoli et alii sancti precones annuntiabunt iustitiam, id est, perfectam obedientiam eius, cuius illa erit generatio populo qui nascetur, non carnaliter, sed quem Dominus faciet per Spiritum sanctum nasci in fide et operibus bonis, cuius, ut dicit Apostolus, factura atque figmentum sumus.



IN PSALMUM XXII. Psalmus Dauid.



ARGUMENTUM.

Reditum populi de Babylone predicit, enumerans quantis redeuntes in itinere solatiis usi sunt Dei,  quanta post reuersionem rerum ubertate donati. Item uox Ecclesie post baptismum ad Esther. Aliter quia in uigesimo primo psalmo habuimus tribulationem passionis, in uigesimo secundo letitiam resurrectionis accepimus.



EXPLANATIO.

LOQUITUR, per totum psalmum renatus in baptismo Christianus, gratias agens quia de ariditate peccati ad loca pascue, et ad aquam sit refectionis inductus. Et notandum quia sicut antea Decalogum legis accepit, ita hic decem beneficiis se gaudet esse ditatum. Hic psalmus quia diuisionem in personis non habet, sed in rebus, non diuisiones ut in aliis psalmis, sed eras numeri per singulas quasque partes adfiximus.



COMMENTARIUS.

Dominus regit me. Psalmus ipsi Dauid, id est, cuique perfecte anime attribuendus. Est autem in hoc psalmo uox uel cuiusque perfecti de Ecclesia, uel totius Ecclesie, attendentis magna et innumerabilia  beneficia, a Christo pastore uero sibi collata, et in eis aggratulantis atque commendantis consortibus ea, id est, posteris suis, ut qui nondum expertus est ea quam dulcia sint, festinet experiri, nec tardet conuerti. Qui uero experti sunt studeant in melius refici illis pascuis uberrimis, quibus non uenter distenditur, sed mens saginatur. Tale est ergo quasi dicat: Adam peruersor distorsit me, Dominus autem, id est, Christus, qui pastor est uerus, regit me, ut a ueris pascuis non deuiem; uel pascit me, iuxta aliam Translationem, quo regente me nichil mihi deerit quod necessarium sit. Nam etsi aliquam indigentiam boni patiuntur exterius, nichil tamen eis deesse, qui illa indigentia plus prodest quam obsit, quia est anime saturatio. Unde dictum est: Timentibus Deum nichil deesse, et reuera nichil mihi deerit, quia posuit me in loco tali, ubi et pascar et poter. Et tractum est a similitudine pinguium pascuorum. Quod sic dicit: Collocauit me, id est, me Ecclesie de gentibus  et Iudeis simul locauit; super aquam refectionis, id est, super aquas baptismi, que nos refecerunt, quia reparauerunt nos de uetustate in nouitatem; et super aquas ponimur, quia gratia baptismi est conuersationis noue fundamentum; me dico positam in loco pascue, id est, in ecclesiasticis institutis, ubi multe sunt pascue, id est, plures Scripturarum doctrine, que pascunt animam; et non in quolibet loco sunt posita, sed ibi ubi ualde iucundum est et delectabile. Sciendum quod cum regula grammaticorum pluraliter tantum pascua pascuorum dicit, diuina Scriptura que non subiacet illi, et hec pascua, huius pascue, et pascue pluraliter, dicunt. Collocauit me, inquam, super, aquam refectionis, et deinde educauit me in pascuis illis non destructoriis, sed nutritoriis aquis, scilicet superaddendo historiali intellectui moralem, et post spiritualem; et hoc modo conuertit animam meam ad se integre, non habentem maculam et rugam; et deduxit me, id est, de uirtute in uirtutem  duxit me; positum super semitas iustitie, id est, in actis preceptis iustitie sue, in quibus pauci ambulant; super quas semitas ille est qui quia uolens, non coactus, in eis est, ipsas sibi subiugauit, non super se habet, quia non premitur ab ipsis, et hoc non fecit per meritum meum, sed propter nomen suum lorificandum per me.

Nam etsi ambulauero. Hic conuertit se ad Dominum aggratulando beneficiis eius, et commendando ea, et sic continuatur: uere sum super semitas, quia amplius non timebo mala, id est, capitalia crimina ad montem ducentia; et si ambulauero, id est, quamuis conuersatus fuero in medio umbre mortis, id est, inter eos qui sunt umbra mortis eterne sibi adfuture: spem cuius in se representant, quia umbrosi et tenebrosi in corde sunt, sicut umbra representat corporis illius figuram cuius est, uel in medio umbre mortis, id est in ignorantia, que medium, id est, communis est omnibus, ut testatur  Apostolus dicens: Ex parte enim cognoscimus, et ex parte prophetamus, etc. Que ignorantia est umbra mortis, id est, similitudo mortalis ignorantie, que erit in tenebris exterioribus tandem. uel in medio umbre mortis, id est, in presenti uita et communi, que per quotidianos lapsus quos quilibet in ea patitur est umbra, id est, figura mortis, id est, mortalis lapsus, quem detrusi in gehennam patientur; et ideo non timebo mala, quoniam tu mecum es nunc per fidem, quandoque futurus per speciem. Ideo etiam non timebo mala, quia uirga tua, id est, paterna correctio tua, et baculus tuus, id est, auxilium tuum, quo quasi baculo sustentor; uel uirga, id est, minor correctio tua, qua me, dum paruulus eram, eruisti; et baculus tuus, id est, grauior correctio tua, qua me adultum de animali uita in spiritualem, ut in ea proficiam stimulas. uirga enim minoribus minari, baculo uero maiora solemus urgere animalia. Hec, inquam, utraque non me conturbauerunt, sed ipsa eadem consolata sunt me. Et hoc ideo, quia tu parasti  ea mensam, id est, fecisti ea iucundam refectionem in conspectu meo, id est, in anima mea, que est uerus conspectus meus aduersus eos, id est, contra opinionem illorum qui me tribulant. Quod enim illi putauerunt mihi esse ad tristitiam, fecisti mihi esse ad letitiam. uel aliter, parasti mensam in conspectu meo, id est, proposuisti mihi in exemplum patientiam Dominice passionis, ut in ea reficerer sicut in mensa, et delectarer aduersus eos qui me tribulant, uidelicet, ne crederem eis, quantumcunque seuirent. uel parasti mihi mensam, id est, diuinam Scripturam, reficientem et consolantem me, cum dicit: Nolite timere eos qui occidunt corpus, animam non possunt, et multa talia. Beatus Petrus dixit etiam: Omne gaudium existimate, fratres, cum in uarias tribulationes incideritis.

Impinguasti. Quia mensam parasti, in eius paratione impinguasti caput meum, id est, letificasti mentem meam oleo, id est, spirituali letitia. Oleo enim  inunguntur sacerdotes et reges, in qua unctione letificantur; unde oleum pro letitia ponitur. Pro spirituali uero ideo, quia omnem illam letitiam excellit, sicut oleum aliis supernatat liquoribus. Impinguare autem potest accipi pro mitigare, quia spiritualis letitia mitigat ab exterioribus asperitatibus corda, sicut mitigatur extrinsecus quod inungitur oleo. Et inebriasti me calice tuo, deberet dicere; sed ut maius pondus habeat sub admiratione, hoc idem dicit sic: Calix tuus, id est, imitatio passionis tue, calix, dico, non solum potans, sed inebrians, id est, dementans, non corpus, sed animam, ut illum dementauerat, qui etiam ardorem ignis non sentiens dixit: Assatus sum; ille, inquam, calix quam preclarus est! quam dulcis et admirabilis est!

Et misericordia tua. Precessit me quidem misericordia tua in his omnibus, et illa eadem misericordia subsequetur me auxiliando omnibus diebus uite mee, id est, huius mortalis uite; et hoc tandiu faciet,  quousque inhabitem in domo Domini, id est, in supercelesti requie, in qua inhabitatur in longitudinem dierum, id est, eternaliter, et est equipollenter dicere: Tandiu prosequetur misericordia tua uitam meam, quousque perducat in uitam tuam.



IN PSALMUM XXIII.

Psalmus Dauid prima Sabbati.



ARGUMENTUM.

Predicitur populo, imo precipitur quibus uite suffragiis ualeat de captiuitate Babylonica laxari.



EXPLANATIO.

Prima Sabbati significat diem Dominicam, que prima est post Sabbatum, quo die Dominus resurrexit a mortuis; et quia totus psalmus post resurrectionem canitur, ideo ei titulus iste premissus est, ut corda fidelium congruo moneret indicio. Post resurrectionem Domini propheta letior effectus humanum genus, quod  uaria resurrectione laborabat, alloquitur. Prima parte definiens Domini uniuersum orbem esse terrarum, ut sicut se nullus ab eius imperio probaret exceptum, ita nec a fide crederet alienum. Secundo loco determinans quibus uirtutibus prediti sint in eius Ecclesia constituti. Tertio dementissimos superstitiosos alloquitur, ut uero Domino famulantes, a noxia sibi peruersitate discedant.



COMMENTARIUS.

Domini est terra. Psalmus Dauid in prima Sabbati. Prima Sabbati uocari solet dies Dominica, in cuius matutino Dominus noster iehsu Christus surrexit a mortuis; et congrue, ut in qua die mundum fecerat, in eadem ipsum etiam reficeret. Dominica enim dies, prima dies fuit, in qua Dominus mundum constituit, iuxta illud Genesis: In principio creauit Deus celum et terram. Per celum namque hic non nostrum celum accipitur, sed illud cuius ipse Agnus lumen est. Per terram uero intelligitur ceterorum elementorum  compositio, et illius totius masse quam Dominus in quinque diebus reliquis ante Sabbatum, in quo quieuit, distinxit. Hic autem prima Sabbati accipitur aliter. Sabbatum namque, id est, requies, fuit nobis resurrectio Domini, qui resurgens nos conresurgere fecit. Ascendens quoque et sedens ad dexteram Patris, nos ascendere et consedere fecit, nunc interim spe, quandoque consessuros in re. Spe enim salui facti sumus. Prima ergo Sabbati dicitur primum tempus post Sabbatum, id est, tempus predicationis apostolorum, in quo tempore primum innotuit illud Sabbatum, id est, resurrectio. Secunda uero Sabbati potest uocari tempus predicationis illorum qui successerunt apostolis; sic quoque tertia, quarta, quinta, sexta Sabbati in successione predicatorum facile potest notari usque ad illud uerum Sabbatum, quando requies eterna suscipiet animas sanctorum. uel sicut diuina Scriptura septimanam totam uocat Sabbatum a digniori parte, iuxta illud in Euangelio:  Ieiuno bis in Sabbato; ita etiam potest uocari Sabbatum totum tempus quod est inter Sabbatum resurrectionis et uerum Sabbatum futurum. Et in hoc Sabbato potest notari prima Sabbati, et secunda, et reliqua, ut supra. Propheta ergo per sanctum Spiritum tempus illud futurum, in quo apostoli tam constanter et manifeste preconaturi essent, preuidens in consideratiore illius temporis in persona apostolice tube, uel uocis, hunc psalmum composuit, iuxta quod titulus supradictus ita exponitur: Iste psalmus attribuitur Dauid, uel prophete ipsi, uel cuilibet apostolorum, qui uere sunt manufortes, et uisu desiderabiles. Psalmus, dico, habitus uel cantatus in prima Sabbati, id est, in consideratione futuri temporis apostolice predicationis, quantum ad prophetam; quantum autem ad ipsos apostolos, in ipsorum tempore uere hic hymnus est celebratus. Hortantur autem nos apostoli in hoc psalmo sub quadam similitudine, scilicet, ut sicut antiqui uictores suos cum  triumpho ab hostibus redeuntes, et cum omni gaudio suscipiebant, ita et nos Dominum Iesum Christum uictorem mortis, et destructorem corporis peccati, qui cum triumpho ab inferis rediit, cum omni letitia et gaudio suscipiamus, et ei conformari studeamus. Quasi dicerent apostoli: Gaudeant omnes subdere se Christo, quia ipse uere Dominus et uerus uictor est. Nam terra prius peruasa a principe tenebrarum est, modo Domini, id quod continet pro eo quod continetur, id est, terreni, qui prius captiui tenebantur sub iugo diaboli, destructa morte et principe eius alligato, cesserunt in ius Domini sui; et quia terra in hoc simpliciter quod terra est non est Domini per inhabitationem, subdit: Et plenitudo eius, uel terra est Domini. Quod autem sit plenitudo, determinat dicens: Orbis terrarum est Domini. Per orbem enim et plenitudinem perfectos accipimus, ipsos scilicet apostolos, et eorum consimiles, quia et orbis significat perfectionem, iuxta illud Horatii: Totus teres  atque rotundus, in quem fortuna semper manca ruit; et pleni numeri dicuntur perfecti numeri. Et uniuersi sunt illi domini de his qui dicuntur orbis, qui non apostatant, sed habitant, id est, perseuerant in eo orbe, id est, in perfectione. Potest quoque Domini est terra ita exponi: terra, id est, caro humana, que prius non erat Domini, quia poterat ab eo auferri, cum esset mortalis et passibilis, iam per incorruptionem in resurrectione suscepta est, facta propria Domini, quia iam omnem commutationem euasit, in quo uictoria sicut prius notatur. Sequentia uero in hac sententia non mutantur.

Quia ipse. Merito orbis terrarum, id est, perfecti sunt Domini, quia ipse Dominus eum orbem fundauit, id est, fundamentum aliis per bonum exemplum, doctrinam fecit; orbem dico positum super maria, id est, plantatum in ipsis qui prius erant sicut maria, quia sicut mare et amarum est, et semper fluctuat, ita illi quos Dominus orbem, id est, perfectos fecit,  et adhuc facit, prius fluctuabant, et uexabantur in amaritudine curarum et sollicitudinum huius mundi. Quod etiam patet de ipsis apostolis. uere enim fluctuabat Mattheus, quem de telonio Dominus assumpsit. Similiter pro suo modo alii. Et preparauit eum orbem etiam super flumina, id est, super principes seculi cupidos, qui sicut flumina semper in mare influunt, ita semper ardore habendi inamaricantes huius uite fluctus, plus et plus immergebantur, quorum unus fuit Paulus, et alii multi, id est, Ecclesiam, ut et supra maria et super flumina eum constituit.

Quis ascendet in montem Domini, aut quis stabit in loco, etc. Quandoquidem Dominus in tanta sublimitate orbem suum posuit, ergo quis hactenus iacens in inferioratu peccatorum et mortis ascendet in montem Domini, id est, in sublimitatem Ecclesie, quam Dominus preparauit, que et propter uirtutum excellentiam, et propter constantiam mons dicitur. Aut quis ascendens stabit, id est, mansorius erit in sancto loco eius, id est, in hac tanta eminentia Ecclesie,  quam Dominus constituit. Multi enim ascendunt qui non stant.

Innocens manibus. Quasi dicat: Hic uere ascendet in montem, et in ipso stabit, qui est innocens manibus, id est, mundus in operibus; et qui est mundo corde, id est, mundus etiam in cogitationibus; et ille etiam ascendet, qui animam suam occupatam in uano, uel in uanis affectionibus et delectationibus non accepit, id est, non pretiosam et charam habuit, imo miseram reputauit, et duriter correxit. Ex pena enim peccati est, quod uane affectiones, que tamen ad actum nunquam perducuntur, uexant animum nostrum, quas etiam perfecti uiri impunitas sibi insurgere non patiuntur. uel non accepit, id est, non reputauit animam suam esse in uano, id est, intra transitoria, que uana sunt, iuxta illud: uanitas uanitatum, et reliqua; sicut multi stulti faciunt, qui desperant de uita anime post mortem, et de resurrectione sua, et ideo animas suas negligunt; sed  potius intelligit animam suam uere eternam, et ideo quantum ualet laborat, ut ei sedem paret eternam. Nec iurauit, hoc est, ille etiam ascendet in montem, qui iurauit proximo suo, quod sepe necesse est in humanis contractibus fieri, non iurauit in dolo, id est, non decepit. Et hic talis accipiet benedictionem, id est, multiplicationem a Domino, hanc, scilicet, ut in presenti bene promereatur, et in futuro bene remuneretur; et hoc non ex meritis, sed ex sola gratia, quia accipiet misericordiam a Deo, id est, quia precedet bona uoluntas Dei in eo, et gratia eius, que non ex meritis est, sed a Deo. A Deo dico salutari suo, id est, qui secundum misericordiam precedentem saluabit eum per supradictam benedictionem; et ideo saluabit eum, quia hec generatio est querentium eum; id est: tales sunt de his qui querunt in presenti ipsum Dominum per fidem et bonam operationem, et tandem inueniunt. Quod sic dicit: Querentium dico, et tandem inuenientium faciem et presentiam,  non noui Dei, sed Dei Iacob, id est, illius qui primatum dedit posterius nato. Quod tunc erit, quando facie ad faciem uidebunt.

Attollite portas. Quandoquidem Domini est terra, et nullus ascendit in montem eius, nisi innocens manibus, et corde, et cetera; ergo, o uos principes, qui iniuste hactenus primatum inter homines obtinuistis, attollite portas, id est, ad uos tollite, et auferte cupiditatem et metum, per que duo hactenus homines sub iugo dominii uestri quasi infra portas clausistis. Quicunque enim terreno Domino subiacet, aut spe acquirendi ei subiacet, aut timore, que iam acquisiuit perdendi. Unde Sallustius quoque spem et metum dicit partes r. p., et est sensus: Desistite, terreni principes, ab iniusta damnatione, quia non amplius locus erit prelationis uestre, quia non erit aliquis cupiens terrena, aut timens perdere ea; et uos, porte eternales, opposite illis portis, id est, abrenuntiatio mundi et pompe eius, et conuersio ad  Dominum perducentes, ingredientes per uos in eternitatem; uos, inquam, eleuamini, id est, amplificamini et exaltamini, ut ille deprimantur; et sic introibit in humanas mentes non rex ignominie, sed rex glorie, id est, Christus, quem, scilicet, suis temporibus, id est, in die iudicii ostendet beatus et solus potens Rex regum et Dominus dominantium, Deus Pater, scilicet. Gloriosum enim est esse sub Deo rege, ignominiosum uero sub homine rege. Ignominia enim nostra, scilicet, quia nos ipsos non reximus, hoc fecit quod sub homine rege positi sumus.

Quis est iste? Quasi admirans humana natura que prius non nouerat, nisi reges ignominie quereret, quem diceret regem glorie, dicit sub interrogatione: uultis scire quis est iste rex glorie? Ille, scilicet, qui uere Dominus est, quia pretio sui sanguinis nos seruos emptitios sibi fecit, et qui est fortis, quem uos infirmum putastis, et potens, quem oppressum credidistis; uel fortis, quia portas mortis destruxit, et potens, quia principem mundi eiecit atque concatenauit;  et hic Dominus est uere potens in hoc prelio, qui, confractis portis mortis et patefactis celestibus portis, tandem dicet: Gaudete, perfecti, quia ego uici mundum.

Attollite portas. Hic alloquitur erias potestates, id est, demones, ita dicens: O uos principes, id est, o erie potestates, uos etiam attollite portas uestras, id est, auferte uitia uestra et suggestiones prauas, quibus hactenus primatum uobis in his qui militiam celi, id est, solem et lunam, et similia, adorauerunt, obtinuistis. Et uos, porte eternales, id est, perducentes ad eternitatem, leuamini, id est, amplificamini, et sic Introibit Rex glorie, ut supra dictum est. Porte eternales opposite portis demonum, qui militiam celi adorantibus preerant, sunt caritas et castitas. Charitas, qua unus Deus pre omnibus diligitur; castitas uero, que post eius dilectionem anima sub multis qui dicuntur dii, et non sunt, fornicatur . Quod omnes adorantes idola faciunt.

 Quis est iste? Quia multi, ut testatur beatus Augustinus et Ambrosius etiam, de bonis Angelis dispensationem Dominice incarnationis ignorauerunt, quousque eum exaltatum super omnes uiderunt; ideo quasi admirantibus demoniis hunc regem glorie dicit sub interrogatione, sicut et superius. uultis scire quis est iste rex glorie, ille scilicet qui est Dominus non tantum super uos apostatas demones, sed etiam uirtutum, id est, celestium exercituum, uel qui est Dominus uirtutum, id est, cuius possessio et munera sunt non aliqua terrena, sed sole uirtutes; et ipse qui talis est, uere est rex glorie. Sciendum quod hi quatuor uersus ultimi, iuxta quod nunc eos exposuimus, solent a quibusdam premitti, et ad hos principium psalmi taliter continuari. Ideo uos, terreni principes et erie potestates, debetis portas uestras attollere, et uos, porte eternales, eleuari, ut intreat Rex glorie, quia Domini est terra, id est, quia ipse est Dominus, qui terram peruasam ab inimico  sibi uindicauit, etc. Potest quoque primum Attollite portas, aliter legi, quam supra dictum sit, scilicet, ut per principes accipiamus angelos bonos, hominibus ad custodiam deputatos, de quibus dicitur in Euangelio: Angeli eorum semper uident faciem Patris mei qui in celis est, et sic dicatur: Quia terra est Domini, ideo uos, principes, id est, angelice potestates, hominibus ad custodiam preposite, facite quod uestrum est in occursum Domini, scilicet, attollite portas uestras, id est, amplificate uirtutes in subditis uestris, ut Dominus auctor cum tota pompa triumphi possit ingredi. Et uos, porte eternales, id est, uos, uirtutes ducentes ad eternitatem, eleuamini. Quod est dicere: uos homines, in quibus sunt uirtutes, obedite sicut debetis, scilicet amplificate uirtutes in uobis, et sic introibit. Sequentia non mutantur.



IN PSALMUM XXIu.

 In finem, psalmus Dauid.



ARGUMENTUM.

Ex persona populi in Babylone degentis oratio formatur.



EXPLANATIO.

Quoniam tituli uerba iam nota sunt, et Psalmus iste Hebreorum primus alphabeto deest, nouerimus hunc sextam et nonam decimam litteram non habere. Per totum psalmum deprecatur Ecclesia, ne ante conspectum Domini contemptibilis appareat inimicis. Primo membro deposcit ut instituta Domini uiasque cognoscat. Secundo beneficia eius postulat, que sanctis patribus a seculo condonauit. Tertio dicit custodientes precepta Domini eterna premia promereri, protestans se in eadem uoluntate iugiter permanere; prima ergo portio continet litteras quinque, secunda sex, tertia nouem.



COMMENTARIUS.

 Ad te, Domine, leuaui. Psalmus iste sic intitulatur: Psalmus Dauid, id est, unicuique perfectiori, siue de Apostolis, siue de aliis attribuendus. Est enim uox cuiusque perfecte anime in hoc psalmo, que hymnizat in eo Domino, ut nos exhortetur et instruat suo exemplo qualiter circa Dominum nostrum affici debeamus, et quod per talem affectionem ab ipso obtinere possimus, uel exigere debeamus, ita dicens: Domine, Pater, animam meam prius a te in Adam deiectam, et carnalibus desideriis et concupiscentiis quasi in terram conculcatam tunc non meam, modo autem meam non solum leuo, sed etiam leuaui dudum per spirituale uotum et desiderium ad te; et ideo non erubescam, id est, amplius ruborem aliquem non incurram, quia confido in te. Quasi dicat: Presumpsi olim de me, et irrisus de superbia mea erubui, quia usque ad hanc infirmitatem deiectus sum ut mortem, etiam a quibusque minimis rerum timeam. Amplius autem non erubescam, quia iam non  de me presumo, sed in te confido; et merito in te, quia tu es Deus meus, id est, Creator et recreator; uel quia non ego iam ut prius uolui sum mihi Deus, sed te feci Deum meum.

Neque irrideant. Confido, inquam, in te, et ideo inimici mei tam exteriores quam interiores, qui serpentinis et occultis persuasionibus suis me deuocare nituntur, non irrideant me, id est, non faciant me inefficacem deuocando me. Quod si fuerit, irridebunt me dicentes: Hic homo cepit edificare, et non potuit consummare. Et ideo dicens ut non irrideant. Etenim uniuersi qui sustinent te, non confundentur, id est, nulli qui uel sustinent te exspectando te remuneratorem, cum patientia. Unde dictum est: Si moram fecerit, exspecta eum, quia ueniet et non tardabit; uel qui sustinent pondus preceptorum tuorum portantes pondus diei et estus; nulli, inquam, tales confundentur ab inimicis, quia nec deuocabuntur, nec irridebuntur ab eis.

 Confundantur omnes inique agentes. Istud non maledictio, sed est diuine sententie prophetatio, uel aggratulatio. Quasi dicat: Sustinentes te non confundentur, omnes autem qui inique agunt, id est, qui terrena celestibus preponunt, pro terrenis laborando, et celestia contemnendo, et in hoc uacue, id est, inutiliter et superuacue, quia magis per ea impediuntur quam expediantur. Quod tractum est ab irrationabilibus animalibus, que quanto magis mouentur, tanto magis irretiuntur. Omnes hi, inquam, confundantur eterna confusione. Ut autem ego non confundar, nec inique agam, Domine demonstra mihi uias, id est, precepta; uias dico tuas, id est, que nullum ad interitum ducunt, sicut uie late faciunt, per que pecora campi incedunt. Et doce me, scilicet, non tantum, in uerbo habere, sed etiam in opere semitas tuas, arctiora precepta tua et paucis cognita.

Dirige me in ueritate tua. Separata positio est.  Quasi dicat: Ego, Domine, distorsi in mea falsitate; tu autem dirige me, ut non aberrem amplius a uia iustitie in ueritate, id est, in preceptis tuis ueris, ueritate, dico, tua. Tu es ipsa ueritas, et a te est omnis ueritas, a me autem nichil est nisi falsitas. Omnis enim homo mendax, et ut dirigar in ueritate, doce me ipsam ueritatem, scilicet, non solum in uerbis tenere, sed in re exercere; et ad te pertinet hoc facere, quia tu es Saluator meus, non ego, qui proditor sum. Nam cum de paradiso essem eiectus, et in longinquam regionem peregrinatus, per me redire non potui, quia de uia iniquitatis est scriptum: Omnis qui ambulat in ea, non reuertetur; sed per te liberatus sum, qui bene potuisti facere, quia es Deus et Saluator meus, ideo sustinui te, id est, cum patientia exspectaui te remuneratorem; uel sustinui pondus preceptorum tuorum tota die, id est, toto tempore conuersionis mee; uel tota die, id est, tota mentis sinceritate; et quia sustinui, ideo, Domine, obliuiscere  delictorum meorum et reminiscere miserationum tuarum et misericordiarum. Miseratio est exhibitio operum misericordie; misericordia autem pia affectio cordis precedens miserationem. Et est dictum ad similitudinem. Quasi diceret: Recordare, Domine, bonorum, que iam multis contulisti, ut et mihi similiter conferas. Littera sic exponitur: Reminiscere, Domine, miserationum tuarum, id est, operum misericordie ab initio mundi exhibitorum; qui etiam peccantem hominem ita miseratus es, quod eum tot et tantis creature tue consolationibus non deseruisti, non passus necessaria uite deesse ei. Et reminiscere miserationum tuarum, id est, tuarum piarum affectionum, que a seculo sunt, id est que ab inito mundo et etiam ante in te fuerunt. Misericordie enim semper in Deo fuerunt, miserationes uero temporaliter per singulos exhibite sunt, ut in Abel et in Abraham et in ceteris.

Delicta iuuentutis. Miserationum quidem reminiscere,  ut miserearis, sed ne memineris, id est, non reserues ad penam, sed quasi excidant tibi per misericordiam, manifesta delicta iuuentutis mee, id est, que ego scienter commisi, post innouationem in unda baptismatis, per quam a uetustate peccati in habitum uirtutis quasi in iuuentute reflorui. uel quia iuuenes solent esse temerarii, possumus simpliciter dicere: Ne memineris, reseruando ad penam; manifesta delicta iuuentutis, id est, temeritatis mee, scilicet, que ego scienter et temerarie commisi. Et ne memineris ignorantias meas, id est, occulta peccata mea, que ignoranter commisi, siue ex temeritate, siue post innouationem baptismatis.

Secundum misericordiam. Ne memineris, inquam, delicta, sed potius memento mei, Domine, ut miserearis secundum misericordiam tuam, id est, te condignam, non secundum iram me condignam. Tu dico ad quem pertinet, qui solus misereris, solus mederis, solus peccata dimittis, et hoc non facias  propter merita mea, sed propter bonitatem, id est, suauitatem tuam.

Dulcis et rectus. Ne aliquis arroget sibi de bonitate Domini, non attendens rectitudinem iustitie esse in eo, et ideo licenter peccare uellet, conuertit se ad nos ostendens utrumque esse in eo cum dicit: Dominus est dulcis et est rectus. In hoc dulcis, quia peccatoribus et impiis priora peccata, si conuertantur, dimittit; rectus uero in hoc est, quia misericordia uocationis et uenie, que gratiam habet sine meritis, ultima digno iudicio iusto ordine merita requirit. Et uere dulcis et rectus est, quia prorogat misericordiam delinquentibus extra uiam, ut sint in uia. Quod equipollenter hec littera dicit: Propter hoc dabit legem, id est, correctionem, delinquentibus extra uiam, ut ponat eos in uia. uel aliter. uere est rectus Dominus, quia exhibet paterna flagella etiam filiis, quos recipit in exemplum iudicii, scilicet, ut per hoc intelligamus quid futurum sit seruis fugitiuis. Quod sic dicit: Propter hoc, scilicet, quia rectus est, dabit legem,  id est, constrictionem paternorum uerborum filiis delinquentibus, qui, licet delinquant, sunt tamen in uia, id est, in preceptis ambulant, et non nisi uenialia committunt: quod ideo faciet, ut delinquentes citra uiam, scilicet, qui, non subditi preceptis Dei, quasi licenter criminalia et queque illicita committunt, sciant quod sibi futurum sit; et in hoc iudicio, id est, in hac paterna correctione non perturbabit illos quibus legem dabit, sed diriget eos in uiam iustitie factos mansuetos, scilicet, ut non repugnent flagellis eius, quasi feroces et indomiti; sed cum stimulantur, modestiores fiant, et in uiam redeant, sicut bene domita animalia, cum stimulantur, redeunt in uiam, et modestius mouentur; et docebit illos eosdem factos mites, scilicet, ut in nullo uoluntati Dei contradicant, sed per omnia obediant, et uoluntatem suam isti postponant. Illos, inquam, docebit, et cognoscere faciet ad augmentum perfectionis uias suas, quibus scilicet et ipse ad nos, et nos ad ipsum  uenimus. Et que sint ille uie ostendit dicens: Uniuerse uie Domini quibus uel nos ad ipsum, uel ipse ad nos uenit, sunt misericordie et ueritas. Misericordia, quia placabilis est; ueritas uero, quia incorruptus iudex est. Harum duarum uiarum alteram iam exhibuit peccata dimittendo, alteram in futuro exhibebit merita examinando; et sic uniuerse uie Dei possunt dici duo aduentus eius: alter miserantis, alter iudicantis. Quas uias ille tenens perueniet ad eum, quisquis cognoscens nullis meritis suis se liberatum, deponit superbiam, et deinceps cauet seueritatem iudicantis, quia iam expertus est clementiam subuenientis. Que uniuerse uie sunt misericordie, non quibuscunque, sed requirentibus testamentum eius, id est, illis qui facti mansueti et mites recognoscunt, et primum aduentum eius fuisse miserantis, et secundum fore iudicantis; et propter hoc querunt affectionem, et requirunt opere testamentum eius, id est, eternam hereditatem promissam ab eo, ad quam  recipiendam ipse nos sanguine suo redemit; et testimonia eius testamenti, id est, testificationes factas de ipso in prophetis et euangelistis, ut tanto certiores inde fiant, uel requirant testimonia eius, id est, precepta illa que Dominus testatus est, ad hoc ut qui ea obseruarent, ad illud testamentum peruenirent.

Propter nomen tuum. Quia tres supra dicti uersus interpositi sunt, ad ostendendum quod aliquis non debet arrogare sibi de bonitate Domini, ideo nunc redit ad principale, mutando personam. Quasi dicat: uere memor eris mei, Domine, quia tu propitiaberis peccato meo non reseruando illud ad penam; et hoc facias non propter meritum meum, sed propter nomen tuum, id est, propter gloriam et laudem tuam, scilicet, ut qui intelligent glorificent te Deum; et ideo etiam, quia ego locum propitiationi tue in me facio, per hoc, quia peccatum meum mihi multum est, id est, nimis magnum et difficile uidetur mihi. Cuicunque  enim peccatum suum paruum est, illius peccatum apud Deum magnum est; sicut e contra quandocunque peccatum suum alicui magnum est, apud Deum paruum est. Unde dicit beatus Augustinus: »Quia eatenus Deus ignoscit peccata, quatenus quisque cognoscit ea.« Et ad Saul dictum est: Cum esses paruulus in oculis tuis, magnus eras in oculis meis; cum autem magnus esse cepisti in oculis tuis, paruulus factus es in oculis meis. Ne quilibet erraret, dicens Dominum sibi fore propitium, quia multum sit ei peccatum suum, uult certis signis ostendere quis ille sit cui uere peccatum suum sit multum, premittens sub interrogatione: Quis est homo qui timet Dominum? Quod equipollenter dictum: Quis est ille cui uere peccatum suum uidetur multum? timor enim Domini, qui filialis est, non seruilis, facit peccatum uideri multum, quantumlibet modicum. Et subdit statim signum timentis Dominum dicens, ei scilicet timenti Dominum, statuit ipse Dominus legem, id est, statoriam,  non horariam, fecit ei legem in uia, quam ille sponte sua elegit, ne impune peccaret. Non enim decet milites Domini esse horarios. Accipitur autem uia hic aut regula Christianitatis large, aut etiam quelibet strictior infra ipsam, ut monastica uel eremitica uita, uel aliquid tale.

Anima eius in bonis demorabitur. Aliud item signum timentis Dominum, scilicet, quod anima eius demorabitur, id est, ualde morabitur, et semper manebit in bonis desideriis, scilicet, et cogitationibus. Et semen eius, id est, opera eius hereditabunt terram, id est, excolent carnem eius ita diligenter, sicut aliquis excolit hereditatem, exstirpando, uidelicet, ex ea spinas et tribulos, quos prius generauit ei, id est, uitia, ut in futuro ipsam clarificatam hereditatem recipiat. Rursus ponit signum timentis Dominum, cum dicit Dominus: Dominus est firmamentum timentibus eum, id est, Dominus facit ut timentes eum, ipsum firmamentum habeant, non mundum uidelicet, facit ut in se confirmentur et mundo infirmentur.  Et testamentum ipsius, id est, eterne hereditatis, promissio facta ab ipso est, etiam firmamentum timentibus eum, id est, causa est cur timentes eum ita firmiter ei adhereant; et hoc est eis firmamentum Dominus et testamentum eius, ut tandem uel ipsum testamentum manifestetur illis, cum ipsum suscipient, uel ipse Dominus manifestetur illis facie ad faciem. Iuxta quod ipse dicit in Euangelio: Ego diligam eum, et manifestabo ei me ipsum.

Oculi mei semper ad Dominum. Quia Dominus timentibus se statuit legem, et ipsos confirmat, ideo interiores oculi mei, id est, omnes affectiones mee, semper tendunt ad Dominum, non ad aliquod terrenum, ad quem merito spectare debeo. Quoniam ipse pedes meos euellet, id est, affectiones meas extrahet de laqueo, id est, de omni terrena perplexitate, que nos illaqueat.

Respice in me et miserere mei. Hic iterum, interpositione  facta, redit ad principale, et sic continuatur: Quia peccatum meum mihi multum est, ideo, Domine, qui in Adam despexisti me, respice in me, id est, attende infirmitatem meam, et miserere mei, faciendo me perseuerare; et debes misereri, quia ego unicus sum, id est, unici filii affectione, qui sicut a matre unice diligitur, ita eam unice diligit, erga te habeo me, et quia sum pauper, id est, nichil mihi ascribo uel de me presumo, et opus ualde est ut miserearis, quia tribulationes cordis mei multiplicate sunt, id est, quia cognosco tribulationes cordis mei multiplices esse in aduersitate, scilicet, et in prosperitate, quia tam timeo casum prosperitatis, quam casum aduersitatis, et ideo erue me de necessitatibus meis, id est, tribulationibus cordis, hoc est de uitiis. Que ideo dicuntur necessitates, quia necesse est ut quisque deficiens a ueritate, cadat in falsitatem, et a luce in tenebras, et a gaudio uirtutum in tribulationem uitiorum.

 uide humilitatem meam. Ideo debes eruere, quia ego humilis sum, et laboro; et, ut eruas, uide humilitatem meam, id est, attende deiectionem infirmitatis mee, et laborem meum, quem patior dum studeo satisfacere. uel uideo humilitatem meam, id est, considero, quia me humilio non abrumpendo me per aliquam iactantiam iustitie ab unitate corporis mei, sicut heretici faciunt; et uide laborem meum, quia indisciplinatos et malos mihi permistos patior. Sicut enim in area simul sunt palee et grana, sic in Ecclesia mali bonis permisti sunt. Et dimitte mihi uniuersa delicta mea, que, scilicet, et necessitate uie committo. Licet enim perfecta sit anima, que hic loquitur absoluta a maioribus criminibus, tamen adhuc indiget lauatione pedum, id est, remissione uenalium peccatorum. Quia quemadmodum si quis per puluerem graditur, necesse est ut saltem pedes eius impuluerentur, quos lauare necesse est; sic quisquis in hac uita, que puluerulente uie comparatur,  conuersatur, quantumcunque perfectus sit; non tamen penitus ab omni peccato immunis existit, et ideo saltem lauatione pedum indiget. Unde dictum est: Qui lotus est totus, non indiget nisi ut pedes lauet.

Respice inimicos meos. Ad idem ad quod et superior uersus continuatur. Quasi dicat: Ut eruas me, respice inimicos meos, qui me deuocare uolunt, et repellas eos. Quod necesse est, quoniam multiplicati sunt, quia non tantum extrinsecus, sed etiam intrinsecus sunt sicut heretici, qui, inter Ecclesiam existentes, ceteros tamen qui in ea sunt fraudulenta persecutione deuocare nituntur. De quibus dictum est; A nobis exierunt, qui a nobis non fuerunt. Et ideo repellere debes inimicos meos, qui oderunt me sine causa. Nam oderunt me iniquo odio. Iniquum odium est, odire illum qui ad salutem suam laborat. Omnis uero perfectus et bonus ad omnium utilitatem laborat, quia pro omnibus orat; et ideo quisquis odit  aliquem bonum, exercet iniquum odium.

Custodi animam meam. Et quia inimici mei multiplicati sunt, et inique me oderunt, ideo, Domine, custodi animam meam, ne declinet in conformitatem eorum, et erue me ab omni perplexitate cohabitationis ipsorum, scilicet, ne uel incurram contra eos latens odium; et non erubescam, id est, non patiaris mihi conuerti ad infirmitatis erubescentiam, quoniam  speraui in te, non in me, sicut prius quia de me presumpsi, irrisus de superbia mea erubui.

Innocentes, et reliqua. Quasi dicat: Quo fructu peto me custodiri a te, Domine, et erui. Hoc scilicet, quia innocentes et recti, id est, boni, qui nec proximo nocent, et recta opera exercent, adherebunt mihi per conformationem et bonorum operum imitationem, quia iam etiam adheserunt mihi, et hoc non propter me, sed quia sustinui te, id est, quia et cum patientia te remuneratorem exspectaui, et pondus preceptorum tuorum pertuli. Quod est dicere: Non imitabuntur  me propter aliquid quod ex me habeam, uel ex me faciam, sed solummodo in hoc quo imitor te. Unde quoque Paulus dicit: Imitatores mei estote, karissimi, sicut et ego Christi. Quasi aperte diceret: Sequimini me, non secundum opera que facio ex me, sed secundum quod Christus operatur in me.

Libera, Deus Isrel. Quasi dicat: Quia innocentes et recti adherebunt mihi, ideo, Domine, libera Isrel, id est, protege omnes illos quos tu preparas ad uisionem ueram, uidelicet, que erit facie ad faciem, ut inter eos etiam adherentes mihi liberes me. Libera eos, inquam, ex omnibus tribulationibus suis, tam exterioribus quam interioribus, ne per eas deuocentur.



IN PSALMUM XXu. In finem, Psalmus Dauid.



ARGUMENTUM.

Ex persona captiuorum in Babylone uerum sanctorum prophetie carmen componitur, qui pro conscientie  bono captiuitatis resolutionem confidentius postularent. Aliter propheta de se testatur.



EXPLANATIO.

Totus psalmi textus ad perfectum aptandus est Chritianum, qui diuersorum laude meritorum in Ecclesia perseuerans, diuinis se beneficiis consolatur. Sanctus iste quem diximus primo modo psalmi innocentiam suam respici deprecatur, quia cum iniquis hominibus non habuit portionem. Secundo supplicat ne hereticis aut schismaticis in iudicio Domini misceatur, quoniam domum eius se dilexisse testatus est.



COMMENTARIUS.

Iudica me, Domine. Titulus talis est: Psalmus ipsi Dauid, id est, cuilibet perfecte anime attribuendus. Loquitur enim in hoc psalmo perfecta fidelis anima, exhortans nos ut si quis bonus est, se solum bonum esse non putet, et ut non timeat permistionem malorum,  que nunc est; sciens quia ueniet tempus uentilationis, quando uidelicet quod leue est auferetur a uento, quod autem graue est remanebit in area; sed potius id optet, id oret, et ad id suspiret, ut Dominus non patiatur in futuro insimul perire, quos nunc patitur insimul uiuere, et dicit ita: Domine Pater, qui iam me moraliter a malis dimisisti, iudica, Domine, id est, separa me etiam in futuro ab eis localiter, ut non patiaris me cum ipsis illic perire, sicut hic pateris insimul uiuere. Molesta et periculosa uideri possent hec uota, scilicet, quod quasi presumptuose fidelis anima se postulat a malis separari, nisi hoc subueniret, quia non est superbia elati, sed confessio non ingrati, quod subsequenter ostendit. Quasi dicat: Non dico ut non iudices me ex superbia elationis, sed quoniam post misericordiam a te mihi prerogatam, aliquod meritum innocentie mee habeo, cuius uias custodiui. Quod sic dicit: Ego ingressus sum in innocentia, id est, uixi in presenti uita, que est ingressus ad eternam uitam  innocenter. Que innocentia mea est, a te tamen data. Ingressus sum, inquam, in innocentia, et magis ingrediar, quia non infirmabor unde ingrediendo; et hoc tantum tibi soli ascribo, quia sum sperans, non in me uel in quolibet alio, sed in te, Domine, in quo solo sperandum est, et non in homine. Qui enim sperat in homine, titubante homine, titubat et spes eius; et quia cadit homo, et spes eius cadit; qui uero sperat in Domino, illius spes firma est; et sicut Dominus eternus est, ita quoque spes eterna erit.

Proba me et tenta. Dico, iudica me, et ut, Domine, in futuro iudices me, tenta me nunc, et proba me. Duo sunt genera tentationis: alterum quidem quo Deus erudit bonos ad salutem, alterum quo diabolus permissus decipit malos ad damnationem. De bono autem tentationis dictum est: Tentat uos Deus ut sciat, id est, uos faciat scire; et: Fidelis Deus est, qui non patietur uos tentari supra id quod potestis, sed faciet cum tentatione, etc.; et: Tentauit Deus Abraham,  et similia multa. Pro mala uero tentatione institutum est ut orantes quotidie dicamus: Et ne nos inducas in tentationem. De utraque dictum est: Tentatio uos non apprehendat nisi humana. Hic autem de bona tentatione dicitur: Tenta me, Domine, id est, flagella, ure, seca, in presenti, ut sim tentatus, non tibi, qui omnia scis, sed mihi, qui me ipsum ignoro, et aliis ignorantibus; et tentando proba me, id est, duc in perfectam experientiam et cognitionem infirmitatis mee, ut sim probatus non tibi, quem nil latet, sed mihi et aliis, quos sicut me ipsum lateo. Latuit enim Petrus se ipsum cum dixit: Domine, et si oportuerit me mori tecum, non te negabo; sed tentatus a Domino cum ad uocem ancille eum negauit, infirmitatem suam recognouit, quia egressus foras fleuit amare. Discipulus ille quoque Thomas scilicet latuit se, qui cum dixisset cum fiducia ingenti: Eamus et nos et moriamur cum eo, cum uideret Dominum capi, primus se in pedes dedit. Sic quotidie fit  cum mali sacerdotes, qui quasi sublato uexillo crucis, alios primi hortantur, dicentes: uenite, exsultemus Domino, primi se in pedes dant. Proba me, inquam, et, ut probes, ure renes meos et cor meum. Per renes intelliguntur delectationes, per cor uero cogitationes; et est dicere: Adhibe medicinale purgatorium quasi ignem delectationibus et cogitationibus meis, ne quid mali me delectet, ne quid mali cogitem; sed si quid mali in eis comburatur, et destruatur illo igne, quem mittens in terras uis ut ardeat, id est, in feruorem dilectionis Dei et proximi.

Quoniam misericordia tua. Ideo rogo ut me probes, tentes, uras, quoniam in his omnibus est misericordia ante oculos meos, id est, est mihi manifesta misericordia tua, quia manifeste cognosco quod per hec omnia misereris mei. Et ideo displicui mihi in falsitate mea priori, et applicui me ad ueritatem tuam, scilicet ut tantum probarem probanda, et improbarem improbanda; et in ipsa ueritate tua existens complacui,  id est, mihi et tibi complacui. Et hoc modo in ueritate tua permansi, quia non sedi cum concilio uanitatis, id est, non elegi cor meum apponere his qui conantur prouidere quemadmodum ex rerum transeuntium presumptione beati fiant. Quod fieri non potest. Conuentus enim illorum proprie uanitatis concilium est. Littera sic exponitur: Ego non sedi, id est, non consensi cum concilio uanitatis, id est, cum his qui tantum student in uanitate temporalium rerum, quia et si presens fui eis corpore, longe tamen ab eis fui mente. Ut si quis sanctus uir causa intercedendi pro aliquo ad theatrum accederet, presens quidem corpore esset, sed tamen mens eius longe a theatralibus esset. Aliter uero aliquis cuius tota intentio uenire ad theatrum esset, licet impeditus aliquo graui negotio absens corpore esset, mente tamen presens in theatralibus esset. Et accipitur hic per Non sedi, quod non manifeste consensit. Qui enim sedet, ex mora et lima agit, et ideo manifestum  est quod facit. Et non solum non sedi manifeste consentiendo, sed etiam non introibo cum gerentibus iniqua, id est, etiam occultam conscientiam non adhibeo, ut latenter consentiam, sicut qui intrat, postquam intrat, exteriores latet; gerentibus iniqua, id est, his qui ueritati preponunt uanitatem; uel etiam quibuslibet qui querunt iniqua, id est, non equa, hi qui transgrediuntur legem scriptam naturaliter in cordibus omnium, uidelicet, ut non faciant aliis quod sibi nolunt fieri.

Odiui Ecclesiam malignantium. Non sedi, inquam, cum concilio uanitatis, imo odiui Ecclesiam malignantium, id est, congregationem omnium male agentium. Accipe tamen hic perfectum odium, scilicet, ut non eos, sed mala que faciunt, odio habeat. Unde beatus Augustinus: »Sic diligendi sunt homines, etc.« Quia odiui, ergo non sedebo, id est, non blaterabo cum illis impiis, quia non eorum placitum meum blateratum erit, quod est illatum a repugnanti, ad confirmationem premisse sententie.

 Lauabo inter innocentes manus meas. Non sedebo, inquam, cum impiis, sed potius lauabo manus meas, id est, munda faciam opera mea, Domine, ut ponar inter innocentes, et cum his lotis manibus circumdabo altare tuum, id est, amplexabor et attingam modo per spem, tandem autem in re illam eminentiam tuam, eternitatem scilicet, impassibilitatem, in qua tu sacerdos immortalis quotidie offers te dulcem hostiam Deo Patri pro nobis. Que sublimitas potest dici altare, id est, altara, id est, alta ara, ad comparationem illius humilitatis in qua prius mortalis et passibilis temporaliter in ara crucis se obtulit: et ad illud altare nullus pertinget, nisi lotis manibus, id est, mundis operibus, etsi hoc presens altare multi non lotis manibus, sed immundi amplexentur. Potest etiam dici ad eam similitudinem, quod sacerdotes et Leuite solent altare circumdare palliis et uariis ornamentis, iuxta illud: Circumdate, Sion Leuite, altare Domino, et induite uestimentis albis, etc.  Iuxta quod sic dicetur: Circumdabo altare tuum cum lotis manibus, id est, per hec munda opera et uirtutes ornabo tanquam palliis fidem tuam in me; que quia fundamentum est bonorum operum, si desint ipsa bona opera, otiosa et mortua est, iuxta illud: Fides sine operibus mortua, et hec fides ideo altare dicitur, quia sine ea nichil quod acceptabile sit sacrificatur. Quoniam non est locus ueri sacrificii extra Catholicam Ecclesiam, id est, extra fidei unitatem.

Ut audiam uocem laudis. Lauabo, inquam, manus, et circumdabo altare tuum, utroque modo et taliter, id est, faciam, ut non hoc ad laudem meam referam, sed ut in his omnibus audiam, id est, recognoscam per ueritatem intus mihi presidentem, que naturaliter singulis inest per rationem; Audiam, inquam, omnem uocem laudis tantum esse tue laudis, non mee, te solum laudabilem esse in meis bonis operibus, non me, quia si quid laudabile in me est, a te est; quod uero uituperabile mihi inest, a me est. uel  aliter: Ideo circumdabo altare, id est, fidem bonis operibus, ut audiam a ueritate, sicut prius, uocem laudis tue, id est, qua uoce tu sis laudandus, scilicet, non solum uoce exteriori, sed etiam cordis intentione, et bona operatione, et non solum in me audiam, sed etiam aliis enarrem uniuersa mirabilia, scilicet, quod et de seruis filios, et de impiis pios, et de damnatis fecisti in regnum assumptos esse tuos, id est, non ex meritis meis, uel aliorum, sed ex sola gratia tua processisse.

Domine, dilexi decorem domus tue. Ita continuatur: Ideo, Domine, circumdabo altare tuum, id est, ornabo fidem tuam bonis operibus, quia semper dilexi animam meam facere tibi decoram domum, et gloriosum locum habitationis. Iuxta aliam uero sententiam, qua in circumdabo altare tuum diximus, et taliter hoc continuabitur et ordinabitur, quia lauabo manus meas, et cum lotis manibus circumdabo altare tuum, id est, attingam sublimitatem tuam; ideo, Domine, ne perdas in futura eterna damnatione animam  meam cum impiis, id est, cum irreligiosis, qui te odiunt, et idola colunt. Et ne perdas uitam meam, id est, ipsam animam meam cum uiris sanguinum, id est, cum his qui oderunt proximum, qui recte uiri sanguinum, id est, homicide dicuntur, iuxta illud: Omnis qui odit fratrem suum, homicida est. Quod equipollenter dicere est: Ne patiare, Domine, me cum his perire, cum quibus hic pateris uiuere. Quod bene accedit intentioni, et ideo non debes me perdere cum malis huiusmodi, quia ego semper studui associare me bonis, quantum potui. Nam semper dilexi decorem domus tue, id est, dilexi sanctos uiros, qui sunt decor, id est, ornamentum domus tue, id est, Ecclesie tue, in qua habitas, ad hoc, scilicet, ut me eis conformarem; et dilexi locum habitationis glorie tue, id est, locum illum in quo habitant gloriosi tui, ut etiam ipsum locum cum eis participarem. Locus significat hic quod prius domus significauit, id est, Ecclesiam: per gloriam quoque idem accipimus,  quod et prius per decorem, id est, perfectos et sanctos uiros; expressius tamen gloria significat perfectionem. Gloria enim, id est, gloriosi Dei dicuntur illi, qui iam tante perfectionis sunt, ut nichil boni sibi, sed Domino attribuant, et non in se, sed tantum in Domino glorientur.

In quorum manibus. Ideo, Domine, rogo, ne tandem perdas me cum impiis et cum uiris sanguinum: quia opera eorum mala sunt, et ideo magnam merentur perditionem. Quod sic dicit; Iniquitates sunt in manibus eorum, id est opera eorum iniqua sunt multipliciter, et quidem datum eis ad obtinendam celestem patriam, illud conuertunt ad accipienda munera seculi, putantes pietatem esse; questum debere exerceri, ubi potius deberent esse pii, sicut in iudicando, et in similibus. Quod innuit cum dicit: Dextera eorum repleta est muneribus. Si quid quod uideatur dextrum, id est bonum faciunt, non causa boni, sed  uicti muneribus faciunt. Accipe autem munera large, scilicet et munus a manu, et munus ab officio, et munus a lingua. In quibus omnibus grauis culpa est. Munus a manu est quando pecunia pro aliquo illicito datur. Quod mali Episcopi faciunt, qui dant in curia nummum, et accipiunt confusionis baculum. Munus uero ab officio est, quando aliquod corporale seruitium pro spirituali gloria exigitur aut exhibetur. Quod in capellanis curie manifestum est. Munus autem a lingua recipitur, quando aliquid quod pro sola pietate agendum esset, causa potius fauoris et humane laudis agitur: ut si causa esset alicui pauperi cum aliquo diuite, si iudex iniustam pauperis partem uolens ex simulata pietate laudari, contra diuitem defenderet, non penitus manus ab illicito munere excussisset.

Ego autem in innocentia. Illi quidem cum quibus rogo ne perdas me, tales et tam scelerati sunt: ego autem licet presumptuose et periculose molesta  uota superius uidear fecisse, quia dixi: Iudica me, Domine, proba me, tenta me, ure me, ne cum impiis perdas me; tamen dissimilis sum eis propter mala opera eorum: quia ego ingressus sum, id est, uitam institui deducerein innocentia mea, ut superius expositum est. Et ideo, Domine, redime me ab illis impiis, id est, prosit mihi pretium tam preclare redemptionis mee: id est, sanguinis tui pretium, ne conformer illis impiis qui sanguinem tuum conculcant non attendentes passionis tue sacramentum. Et semper miserere mei in omnibus periculis huius seculi, ne aliquo modo deuocer. Et ideo peto ut me redimas, et mei miserearis: quia meus opes, id est, omnis affectio mea stetit, et iam stabit in directo: id est, non recedet a rectitudine iustitie tue. Et ideo benedicam te, id est, non occultabo te, sed manifestabo te per mundanam conseruationem, et bonorum opera his qui sunt in Ecclesia, ut ipsi uidentes me, glorificent te. uel benedicam te, id est, multiplicabo corpus tuum, id est Ecclesiam, quosdam per  conformitatem meam ei addendo, et non paucos, sed multos: quia in pluribus Ecclesiis hoc faciam.



IN PSALMUM XXuI. Psalmus Dauid priusquam liniretur.



ARGUMENTUM.

Ezechias Assyriorum, morte letior, reddit Deo officia uotaque gratiarum. Item ad eos qui primum ingrediuntur in Dominicum, legendus ad Esaiam: Ecce qui seruiunt tibi, bona manducabunt.



EXPLANATIO.

Ter unctus est Dauid: semel in Bethleem, apud patrem suum per Samuelem; secundo in Hebron a tribu Iuda, post mortem Saul; tertio ibidem a cuncto Isrel post occisionem filii Saul. Quoniam uero nullum psalmum ante primam unctionem fecisse legitur, restat intelligere secundam hac inscriptione designatam, ante  cuius euentum cum adhuc ob insidias Saulis exsularet, psalmum cecinisse monstratur. Notandum quod Priusquam liniretur in Hebreis uoluminibus non habetur. Cum frequenter ante regnum liberaretur ab inimicis suis acerrimis, per totum psalmum loquitur Propheta. In prima positione dominum se dicens metuere, et nullum alium formidare, sed inter aduersa seculi unum sibi testatur esse suffugium, ut licet periculis corporalibus luctaretur, ipse in domo Domini firmissima deuotione mentis habitaret. Secunda positione multiplici clade liberatus, diuersis modis gratias agit, et prophetie spiritu spem sibi future beatitudinis pollicetur.



COMMENTARIUS.

Dominus illuminatio mea. Psalmus iste sic intitulatur, Psalmus Dauid priusquam liniretur, id est, priusquam ungeretur unctione tertia. Legitur in libro Regum, beatum uirum Dauid ter fuisse unctum. Primo quidem cum adhuc puer esset, Saule multum preuaricante a Domino reprobato, unctus est a Samuele  Propheta in domo patris, simpliciter in regem iubente Domino. Secundo uero unctus est a Nathan Propheta Rex super Iudam tantum in Hebron. Tertio autem unctus est Rex super Hierusalem, et omnem Isrelem. Ante hanc uero unctionem tertiam dicitur hunc psalmum composuisse historialiter quidem, non intendens ad historiam, sed mystice agens in uoce illorum qui nunc in Ecclesia initiati Domino per geminam unctionem olei et chrismatis; tertiam unctionem perfectam, que tunc erit cum facie ad faciem uidebimus, exspectant. Legitur quoque quod antiquitus due tantum persone ungebantur, reges scilicet et sacerdotes. In quibus duabus personis prefigurabatur Rex et sacerdos unus futurus, Christus scilicet, a chrismate dictus. Qui Rex est, quia nos regit et ducit, et sacerdos est, quia apud patrem interpellat pro nobis. Qui idem exstitit quoque sacerdos et sacrificium. Sacrificium ideo, quia cum ille sacerdos nichil inueniret, quod Deo Patri digne offerre  posset, se ipsum pro nobis obtulit mundans et lauans nos ipse agnus immaculatus suo sanguine, et concorporans nos sibi, et faciens nos membra sua, ut nos in ipso Christo christi essemus. Totus enim Christus caput est et membra. Et sic non solum ad ipsum, sed ad nos quoque pertinet unctio. Unde dictum est: uos estis genus electum, regale sacerdotium, et reliqua. Ista autem unctio tertia, de qua in hoc titulo agitur, perficietur in nobis spiritualiter in uita que promittitur nobis, uidelicet cum cognoscemus, sicut et cogniti sumus. Et ideo possumus dicere, quod in hoc psalmo est uox fidelis anime desiderantis uenire ad uitam illam, ubi illam perfectam unctionem accipiat, et nunc interim desiderantis gratiam illam que perficietur in nobis in fine, quando scilicet Dominus erit omnia in omnibus. Unde recte in titulo dictum est, Priusquam liniretur: quia uidelicet uox est perfecte anime desiderantis ueram unctionem, que in fine in nobis perficietur. Nunc autem in sacramento olei et chrismatis ungimur,  per quod sacramentum quiddam mirum et ineffabile, quod in fine futuri sumus significatur, quod omni intentione desiderare debemus: et ideo nunc in sacramento suspiremus, ingemamus, ut tandem in re sacramenti gaudeamus. Nunc ad litteram accedamus. uox est fidelis cuiuslibet, ut supra diximus, desiderantis in se perfici finalem unctionem. Qui, quia intendit ad nostram instructionem, per unctionem uertit se ad nos ita diceus: Dominus illuminatio mea, id est, Dominus animam meam, que prius in tenebris infidelitatis fuit, illuminauit per notitiam fidei, datam mihi, et in prima unctione olei, quando Satane et pompis eius abrenuntiaui: et in secunda unctione chrismatis, quando nominis eius manifeste professor fui. Recedant ergo tenebre. Hinc Apostolus dicit: Fuistis aliquando tenebre, nunc autem lux in Domino. Et Dominus est salus mea, id est, Dominus me qui prius in infirmitate mortalitatis et corruptibilitatis fui, saluauit iam uere, et quasi ab  omni infirmitate per certam spem resurgendi in gloriam immortalitatis et impassibilitatis, quam mihi dedit, remouit. Recedat ergo infirmitas; hinc rursus Apostolus: Spe enim salui facti sumus, et reliqua. Quem ergo timebo? Quasi dicat: Quando quidem ad Omnipotentem ita pertineo, ut me illuminet, et ut me saluet, quem alium preter ipsum timebo. Utique nullum. Quoniam et salus ab ipso et talis data est, quam nullus possit extorquere: et lumen tale, quod nullus possit obtenebrare. Quod enim Omnipotens dat, nullus aufert, nisi ipse qui dat. Potest quoque, si cui libuerit, illuminatio ad primam tantum unctionem, in qua simpliciter abrenuntiamus Satane, referri; salus uero ad secundam, in qua magis firmamur, quia et nomen Christi in ea profitemur. Et ab eo nomen accipimus, scilicet ut Christiani dicamur, et congrue fidelis anima hic agit de duabus primis unctionibus, ut quia se non ingratam de his ostendit, ad tertiam quam desiderat mereatur perduci.  Sciendum autem quod illa unctio que per manuum impositionem ab Episcopis, quasi alia a duabus predictis, et uulgo confirmatio dicitur, eadem est cum secunda, propter arrogantiam tamen non concessa est singulis sacerdotibus sicut et multa alia. Potest etiam uersus iste simpliciter ita dici: Dominus est illuminatio mea, id est, per notitiam fidei sue illuminat me, et hoc ad salutem. Fides enim ipsa accessus est ad ueram salutem.

Dominus protector. Dominus, inquam, est illuminatio mea et salus, et Dominus est etiam protector uite mee, id est, anime mee: quia sicut clypeus protegit aliquem ab exterioribus telis, ita Dominus protegit animam ab igneis telis latentis hostis, id est, diaboli, et Domino protegente me a quo alio trepidabo? A nullo utique. Quasi dicat: Seuiant inimici mei quantum uelint, edant carnes meas, ego tamen Domino protegente me non trepidabo: quia neque anima, quam ipse inhabitat, trepidat, neque caro,  que licet ex toto comesta sit ab hostibus, tamen immortalitate et impassibilitate in fine induetur, quidquam trepidabit. Si enim mortalis protegit mortalem, securum eum facit. Multo magis ergo Dominus eternus protegens me mortalem, faciet me securum.

Dum appropiant. Ideo Domino illuminante, saluante, protegente me, non trepidabo: quia dum nocentes, id est, dum inimici maledico dente suo me ledere uolentes appropiant mihi, facti super me quantum ad exterius quod lacerant, non nocent, sed potius prosunt: quia appropiant, non ita ut ledant me intrinsecus per deuocationem, sed tantum ut edant carnes meas, id est, exterius me affligant, et sic carnalia desideria in me consumant; et ideo eos non trepidabo, quia corpus occident, animam autem occidere non possunt.

Qui tribulant. Exponit quod dixit; quasi dicat: Ita dico quod dum nocentes appropiant mihi, non me ledunt, sed tantum carnes meas edunt; quia dum intendunt me infirmum facere et deuocare, ipsi potius  infirmati sunt: quia inefficaces facti sunt in proposito suo, et dum casum mihi parant, ipsi potius intus in anima ceciderunt. Ego uero exsurrexi. Et quos ipsos accipiat premittit dicens: Inimici mei, uolentes me scificet deuocare, quos ideo dico inimicos, quia tribulant me extrinsecus et intrinsecus.

Si consistant aduersum me. Quia persequentes me infirmantur et cadunt, ego uero exsurgo; ideo si etiam castra consistant aduersum me, id est, si conspirans contradicentium multitudo conueniat contra me. uel quia positis castris solent milites imperatores consulere, qualiter in prelio se debeant habere: possumus ita etiam dicere, si consistant castra aduersum me, id est, si omnia consilia inimicorum intendantur contra me, licet ipsi inimici pre multitudine et seculari potentia muniti sicut castra sunt: tamen etsi caro extrinsecus timeat eos, cor meum, id est, intrinsecus meum non timebit. Quid enim munitius est Domino me illuminante, me saluante, me protgente?  Nihil utique.

Si exsurgat. Non solum si castra aduersum me sint non timebo: sed etiam si prelium, id est, si persecutio ipsa et flagella inimicorum exsurgant aduersum me, ego tamen non timebo. Quid enim mihi faciet prelium? Nunquid meum auferet mihi premium. Utique non. Tale enim est premium quod elegi, et in tali loco positum, in celis scilicet, ut a nullo inimicorum possit auferri. Nisi enim uincatur qui dat, a nullo auferetur quod dat. Non timebo, inquam, prelium, sed potius ego sperabo, id est, fixam spem obtinendi premium habeo in hoc, quia ego petii unam, subaudi petitionem a Domino, et hanc nunquam petere desistam, sed semper eam requiram. Que talis est uidelicet, ut ego qui nunc ad tempus habito in tabernaculo, tandem inhabitem, id est, perseueranter maneam in domo Domini, id est, in celesti patria, que semper inhabitatur. Domus enim mansoria habitatio est: tabernacula uero peregrinantium et militantium  sunt, que ad tempus inhabitantur; et ideo recte per domum Domini celestis habitatio, que eterna est: per tabernacula uero presens uita, que ad tempus in Ecclesia agitur, significatur. Petii, inquam, ut inhabitem in domo Domini, in qua inhabitabo non ad tempus, sed omnibus diebus non mortis mee, sed uere uite mee, id est eternaliter; dies enim presentis uite non dies uite, sed mortis dies dicuntur: quoniam dum in presenti uita sumus, assidue peccamus, et peccando morimur, peccatum enim mors est anime: dies uero future uite, quando iam mors nouissima destructa erit, et aculeus eius, id est, peccatum recte dies uite dicuntur; quoniam illos nulla nox aduersitatis interpolabit. Quin potius una dies sine nocte, quam multi dies dicendi essent: sed sola diuina auctoritas eternitatem non solum per unam diem et mensem et annum significare uoluit, sed etiam per multos dies et multos annos.

Ut uideam uoluntatem Domini, et uisitem templum  eius. Quoniam abscondit me in tabernaculo suo; in die malorum protexit me in abscondito tabernaculi sui.

Ideo inhabitare uolo in domo Domini, ut ibi integre uideam uoluntatem Domini. uoluntas enim Domini est, ut non que uolumus nos illa faciamus, sed ut nostram uoluntatem secundum eius uoluntatem coarctemus. Quam uoluntatem etiam qui perfectissimi sunt, nunc ex parte uident quoniam nullus est cui sepe propria non subrepat uoluntas. Tunc enim uidebitur, quando ipse Dominus erit omnia in omnibus, quia tunc nec cogitatione ab eo apostatabimus; uideam, inquam, uoluntatem Domini tunc, et uisitem etiam eum tunc, id est, cum desiderio et assiduitate uideam ipsum Dominum facie ad faciem, factus uere templum eius, in quo scilicet digne et assidue inhabitet. uel uisitem templum eius, id est, presentialiter uideam dominicum hominem, Christum scilicet, qui templum ipsius Domini est. Iuxta illud: Deus erat in Christo, mundum sibi reconcilians. Et item: In quo habitat omnis plenitudo diuinitatis, et reliqua. Quoniam abscondit  me. Talis est sententia: Quasi ei aliquis diceret: Audes peccator immunde talia petere, audes inique peccator talia sperare? et ipse respondet: Audeo utique non ex mea presumptione, sed ex Dei pignore; et ostendit uel exponit ipsum pignus, ut manifeste ostendat, quia si sibi in longinquo posito, id est, in hac uita que exsilium est, iuxta quod ait Apostolus: Dum enim sumus in corpore, peregrinamur a Domino, talia non denegauit, tunc ex uicino multo minus talia ei denegabit, qualia modo predixit. Littera autem sic continuabitur: Hac fiducia semper requiram supradictam petitionem a Domino, quoniam Dominus iam mihi arrham dedit illius petitionis: quia me positum in tabernaculo suo, id est, in Ecclesia sua, que merito tabernaculo comparatur, quia tota hec uita gerit bella contra uitia et carnalia desideria, abscondit, id est, in abscondito collocauit, quia per fidem, spem, caritatem me armauit. Que merito abscondita dicuntur,  quia nondum apparet quod sunt. Fides enim est exspectatio futurorum, argumentum rerum non apparentium. Item spes est de futuris. Quod enim uidet quis, non sperat; perfecta quoque caritas nondum, sed futura est. Abscondit me, inquam, et hoc fecit in die malorum, Id est, in presenti tempore, quod dicitur dies malorum, propter mala, id est propter afflictiones et tentationes, quibus mortalis uita subiacet. Pro quo die assidue in Ecclesia oramus, Sed libera nos a malo. In futuro autem erunt dies bonorum, quia tunc omnis tentatio cessabit, et persecutio. Et non solum abscondit, sed etiam protexit me: id est, protectionem contra impetus omnes dedit mihi in abscondito tabernaculi sui, id est, in ea parte tabernaculi, id est, Ecclesie que est abscondita. Absconditum autem tabernaculi uocatur sacerdos ille, qui introiuit semel in sancta sanctorum, absconditus a nobis, id est, ablatus ab oculis nostris, et ad dexteram Patris collocatus, ubi quotidie interpellat  pro nobis. Unde dicit Apostolus: uita uera abscondita est cum Christo in Deo, et nos ibi sursum cum ipso sumus per fidem, spem, caritatem. Et ipse hic inferius nobiscum est per bonitatem, defensionem, et corporis sui unitatem, iuxta quod ipse promisit dicens: Ecce ego uobiscum sum omnibus diebus uite uestre, usque ad consummationem seculi. Et uere nobiscum est, quia alioquin Paulo persequenti Ecclesiam non dictum esset: Saule, Saule, quid me persequeris?

In petra exaltauit. uere protexit me in abscondito tabernaculi sui, quia me, licet secundum corpus adhuc depressum in puluere, exaltauit iam in petra exaltata, id est in Christo, qui est petra, propter soliditatem Ecclesie, de qua dictum est: Petra autem erat Christus. Spe enim per ipsum consedere nos fecit ad dexteram suam, et ita exaltauit, quod nunc scilicet dum adhuc longe sum, quia mortale corpus gero, exaltauit caput meum, id est, erexit mentem  meam, et si carnem subiecerit, ita ut sit super inimicos meos, et contemnat persecutores meos, qui solum corpus occidunt, animam autem occidere non possunt. Scilicet per hoc exaltauit me in petra, id est, in Christo, quia iam exaltauit caput meum, id est ipsum Christum, qui caput meum est, sublimauit per ascensionem, et confessionem, et per eternitatem, ita ut sit super inimicos meos, id est, ulterius mortem non timeat, mors enim illi ultra non dominabitur.

Circuiui et immolaui. Dominus quidem abscondit me, et protexit me, et exaltauit me. Ego autem quid feci? Feci equidem in quantum potui quod debui. Nam circuiui non corpore quidem, sed mente circuiui, id est, circumspexi totum orbem credentem in Dominum, et ego positus in tabernaculo eius, id est in Ecclesia, extra quam ueri sacrificii non est locus, immolaui hostiam uociferationis, id est, immensum et ineffabile gaudium mentis ipsi Domino sacrificaui, et in laudem eius effudi, gaudens in eo quod ipse temporaliter humiliatis est, per quod tot millia elegit;  tali enim hostia placatur Deus. Quod gaudium quia sermo non potest exprimere, restat mente iubilare. Iubilus enim dicitur tanta mente concepta letitia, quantam non sufficit uerbis explicare. Et ideo hoc tantum gaudium recte dicitur hostia iubilationis uel uociferationis: quia sicut aliqui laudes aliquas canendo cum uerba deficiunt, in uocem quamdam intensam et inarticulam, que proprie iubilus dicitur uel uociferatio, prorumpit. Itaque hoc tantum gaudium non sufficit uerbis exponere, oportet tota mentis affectione ipsa ubi sermo defuerit, adimplere. uel aliter: Circuiui, id est, omnem creaturam mente circumspexi, et erant diuerse eius species tanquam diuerse uoces Deum laudantes. Et in hac consideratione immolaui hostiam uociferationis, id est, tanta mentis letitia Dominum cum gratiarum actione laudaui, quantam uerbis exprimere non sufficit.

Cantabo et Psalmum. Hactenus pignus datum a Domino exposuit, et inde infert; quasi dicat: Quandoquidem  Dominus mihi adhuc longe posito hanc arrham dedit, scilicet quod me in tabernaculo suo abscondit, etc., ergo securus sum, quod tandem in domo Domini cantabo, et Psalmum dicam Domino, id est, omni affectione et intentione laudabo Dominum. Ibi enim omne opus cessabit preter laudem Domini. Siue autem laus illa sola affectione, an etiam uoce geratur, ignoratur: per cantabo uero, et psalmum dicam, omnis ideo notatur affectio in futuro, quia nunc in presenti omnis nostra affectio colligitur in uoce et corde, ad que duo pertinet cantare: uel operatione, ad quod pertinet psalmum dicere. Potest quoque supra dicta series aliter legi, uidelicet ut sic dicatur: Petii unam petitionem a Domino, quam nunquam petere desistam, sed semper requiram, ut inhabitem scilicet in domo Domini, id est, ut per nullas aduersitates secludar a numero illorum, qui ueritatem et unitatem fidei Dominice per totum, orbem tenent: sed potius perseuerem in Ecclesiasticis  institutis, et sim membrum Ecclesie, que non solum tabernaculum, sed etiam domus Domini dicitur, licet improprie, quantum ad supradictam rationem. Et hoc omnibus diebus uite mee, id est, quandiu uiuam in hac uita mea, id est, labili et fragili. In hac sententia proprie pluralis numerus dierum accipitur. Et ideo cupio nunc habitare in domo Domini ut uideam, id est, ut in presenti cognoscam uoluntatem Domini, hoc scilicet fine ut in finem perseueranti appareat mihi delectabilis species, qua facie ad faciem contempler. Quod est dicere: Ideo nunc uolo uidere in spe, ut postmodum uideam in re, et sic tandem uisitem Dominum factus templum eius, scilicet quando, absorpta morte in uictoria, immortalitate induar, factus eius templum.

Quoniam abscondit me. Ideo tanta fiducia talem petitionem semper petam a Domino, quoniam hanc eius arrham habeo, quod Dominus in tabernaculo suo, id est in dispensatione incarnati uerbi sui, que  tabernaculum eius fuit, in qua contra principem mundi dimicauit, et quod ipse ad salutem omnium credentium disposuit incarnari, quos in ipso ante mundi constitutionem elegit, abscondit me, id est, disposuit me ad ipsum pertinere, tanquam membrum ad caput. Quod absconditum est, quia filii quidem sumus, sed nondum apparet quod erimus; et hoc fecit in die malorum, id est, in presenti tempore, quod est dies uel quies malorum, ut iam predictum est. Et protexit me in abscondito tabernaculi sui, id est, protectionem mihi et securitatem dedit in corde credenti ad iustitiam, quod cor est absconditum tabernaculi sui, id est, mei qui sum tabernaculum eius; et in opera, id est, in firmitate et constantia sua in me posita exaltauit me, id est, eminere me fecit, scilicet ut per opera mea aliis esset nota constantia ipsa. Et per illam constantiam exaltauit caput meum, id est mentem meam, et nunc dum adhuc mortale corpus gero super inimicos meos, ut contemnam scilicet eos. Ego autem quid feci? Feci utique quod debui, quia  circuiui et immolaui, et reliqua. Sententia non mutatur. Et quia Dominus exaltauit me in petra, et exaltauit caput meum, et cetera. Ideo cantabo et psalmum Domino dicam, id est, ore, corde, et opere assidue laudabo Dominum, dicens ita:

Exaudi, Domine, uocem meam, et reliqua. Iuxta autem primam lectionem continuatio talis fiet: Cantabo quidem in futuro, et psalmizabo in domo Domini. Nunc autem interim quid fiet, quasi dicat: Ingemiscendum et orandum est; dum enim in hoc exsilio sumus, miseri et indigentes sumus, et miserorum est gemere, indigentium est orare. Quare ut alii hoc idem faciant meo exemplo, gemam ego et orabo, dicens ita: Domine, exaudi uocem meam, id est, uocem cordis mei, qua clamaui ad te, id est, quam ualida intentione pro petitione una ad te direxi, et miserere mei, dando mihi illam petitionem, exaudi me clamantem pro illa. Repetitio est, quam ideo fidelis anima facit, ut magnum esse quod petit  innuat, et ideo unicuique magna ad illud petendum opus esse affectione.

Tibi dixit cor meum. Ideo debes me exaudire, quia cor meum quod non loquitur homini, et quod homini non ostendi dixit tibi, qui solus occulta eius intelligis, Domine, facies mea, id est, presentia cordis mei, quesiuit te, id est, ultra omnia semper quesiuit presentiam tuam, quia inter omnia non inuenit aliquid ita pretiosum in te. Et de reliquo requiram faciem tuam, id est, semper satagam ut te facie ad faciem uideam, et ideo, Domine, ne auertas faciem tuam a me, id est, inueniam quod quero, presentiam tuam scilicet. Ne declines a seruo tuo in ira, id est, tu qui declinas a liberis tuis, qui te non sponte colunt, sed propter aliud in ira, id est, ut aliud quam te inueniant, id est, propter quod te colebant: a me seruo tuo, id est, qui sponte me tibi subiicio, non declines in ira, ut aliud scilicet quam te inueniam. Qua ira nulla grauior est amanti, et ueritatem uultus tui querenti.

 Adiutor meus esto. Ne declines a me, inquam, sed potius esto adiutor meus, et non relinquas me; quasi dicat: Posuisti me iam in uia, quia liberum arbitrium et rationem mihi dedisti, et ideo non derelinquas me, sed adiuua: quia si dereliqueris me, ecce aberrabo, ecce remanebo, ecce deficiam, neque prorsus proficiam. Neque despicias me, id est, non contemnas me mortalem, querentem te eternum: me imum querentem te summum, tu qui es salutaris meus, id est, qui solus saluas me, et omnes qui saluantur: quod facere potest, quia tu es Deus.

Quoniam pater meus et mater mea. Ideo non debes me derelinquere uel despicere, quoniam pater meus uetus homo, scilicet Adam, et mater mea, id est. Eua, per preuaricationem suam dereliquerunt me, id est, exposuerunt et exheredauerunt me; uel pater meus quem prius habui, id est diabolus, qui est, pater illorum, de quibus dictum est: uos ex patre diabolo estis, et qui operatur in filiis diffidentie. Et mater  mea, id est societas infidelium, qui duo genuerunt me temporaliter et moraliter. Hi, inquam, dereliquerunt me, querentem te. Statim enim cum aliquis transfertur in regnum lucis, deseritur a regno tenebrarum. Dominus autem illis me deserentibus assumpsit me fouendum, nutriendum, consolandum, temporalibus bonis, et beatificandum eternis.

Legem pone mihi, Domine, in uia tua, et dirige me in semita recta propter inimicos meos. Hic facit apostropham ad Dominum; quasi dicat: Quandoquidem tu, Domine, assumpsisti me, pone mihi legem, id est, statoriam et firmam legem. Fac mihi in uia tua, id est, in illo quem posuisti mihi uiam, scilicet in nouo homine Christo, qui dicit: Ego sum uia, ueritas et uita. Nouus enim homo noua precepta dedit mundo; et est dicere: Fac me persistere in regula Noui Testamenti, et postpositam communem legem, dirige me etiam singulariter per misericordiam in semita recta, id est, in rectitudine strictorum preceptorum tuorum, que occulta sunt, et paucis nota, et hoc  propter inimicos meos, deuitandos.

Ne tradideris me in animas tribulantium me, quoniam insurrexerunt in me testes iniqui, et mentita est iniquitas sibi. Ideo rogo ut ponas mihi legem, et dirigas in semita propter inimicos meos, ut non tradas me, id est, mentem meam. Mens enim cuiusque is est, quisque in animas, id est, in conformitatem tribulantium me, quod anime eorum desiderant. Hoc ideo ad mentem referimus tantum, quia corpus concessum est inimicis. Iuxta quod in Iob dicitur: Terra tradita est in manus peccatorum. Et non debes me tradere in animas eorum, quoniam testes iniqui, id est, ipsi testantes iniqua, scilicet conati persuadere aliquem beati posse in terrenis, quod fieri nequit, insurrexerunt aduersum me, ad hoc ut eorum conformitas appareret in me. Et tamen, gratia tua subueniente, iniquitas nondum mentita est mihi, id est, illi iniqui nondum mendacium suum persuaserunt mihi, et ideo mentiti sunt sibi tantum, et non mihi.

 Credo uidere bona Domini in terra uiuentium. Ideo iniquitas sibi tantum, et non mihi mentita est: quia ego credo, id est, in spe habeo uidere bona Domini, bona scilicet ineffabilia, incommutabilia et eterna; ego dico positus in terra uiuentium, id est in celesti requie, que uere est terra uiuentium: quia eruet me de terra morientium ille, qui pro me dignatus est suscipere terram morientium, et mori intra manus morientium, id est Christus.

Exspecta Dominum, uiriliter age, et confortetur cor tuum, et sustine Dominum. Hic se conuertit ad exhortationem aliorum; quasi dicat: Ut tu quilibet possis sperare, te uisurum bona Domini sicut ego: exspecta Dominum, id est, licet Dominus faciat moram, non tamen tu qui portas pondus diei et estus, amittas confidentiam, quia confidentia habet magnum meritum. Ut testatur Apostolus, et quanam sit exspectandus Dominus ostendit dicens: uiriliter age; non enim Dominus exspectandus est manibus dissolutis,  scilicet ut quilibet sit otiosus, neque genibus debilitatis: uidelicet, ut qui stat, uideat ne cadat. Imo uiriliter agendo et determinet uiriliter agere, ne referretur ad aliquam corporalem presumptionem dicens: Cor tuum confortetur, id est, exterius aliquid temere agas, sed cor tuum, id est, interius tuum cor roboretur per confidentiam: et hoc modo sustine Dominum, id est, patienter exspecta Dominum, sustinendo pondus preceptorum eius.



IN PSALMUM XXuII. Ipsi Dauid.



ARGUMENTUM.

Ezechias infirmitatis sue tempore Dominum rogat. Item legendus ad Danielem. Christus de Iudeis dicit ad Patrem. Sciendum autem quod et iste psalmus, excepta una littera, in Hebreis uoluminibus scriptus est, secundum ordinem litterarum.



EXPLANATIO.

 Dauid semper in titulis Christum significare, palam est manu fortem in certamine passionis, desiderabilem in claritate resurrectionis: sed aliquando in se, aliquando in suis membris. Cum autem premittitur ipsi, nullam aliam personam licet intelligi, sed ipsum mediatorem Dei et hominum, qui per totum hunc psalmum loquitur, orans ab humilitate suscepte carnis persecutorum, debitas indicans penas non studio maleuolentie, sed contestatione uindicte. Prima sectione orat Dominus Christus per id quod homo est, ut eius audiatur oratio futuro tempore passionis. Secunda gratias egit, quoniam exauditus est in his que postulabat. In psalmi fine iungens, ut sicut ipse suscitatus est potestate diuinitatis sue, ita saluus fiat et populus eius nomini crediturus.



COMMENTARIUS.

Ad te, Domine, clamabo. Titulus est talis, Psalmus huic Dauid. Quod qui uelit exponere, pronomen insistat.  Nomina namque significant substantiam cum qualitate. Pronomina uero solam substantiam, quapropter titulus iste sic exponitur. Psalmus iste attribuitur Dauid, non historiali, uel alicui cui accidenter conueniat hoc nomen Dauid, si huic Dauid, id est, illi qui substantialiter est Dauid, id est manu fortis, et uisu desiderabilis. Est enim uox in hoc psalmo Mediatoris, uere manu fortis, in ipso conflictu passionis orantis Patrem pro sua resurrectione, ut non differatur in communem resurrectionem, et pro resurrectione suorum nunc interim interiori, quandoque etiam exteriori; et quod hoc totiens et tam diligenter orat, nemo debet mirari, quia tale et tantum est quod orat, quod multiplici attentione et petitione dignum sit, et per hoc nos admonet, quanto studio et desiderio pro modo nostro idem optare debeamus. Si enim temporaneum esset, et tam iucundum esset, uere ab omnibus amplexandum esset; quanto magis ergo cum sit beatitudo interminabilis, cuius gaudia  nullo fine clauduntur, nullisque amaritudinibus perturbantur. Nouissime uero sciens, quia Pater omnia dedit ei in manus, et quod in omnibus eum exaudiuit, agit gratias ipsi: quia eum et pro se et pro suis exaudiuit, exhortans nos, ut et nos quantum possumus, eius exemplo gratias agamus, ut in petitionibus nostris etiam exaudiri mereamur. Quod autem in hoc psalmo inimicis optare uidetur, non est maleuolentie uotum, sed enumeratio pene illorum, sicut in Euangelio quibusdam ciuitatibus miraculis eius credere nolentibus non maleuolentia optat que dicit, sed quid eis immineat, premittit, dicens: ue tibi, Corozaim; ue tibi, Bethsaida, etc. Nunc ad litteram accedemus. uox capitis est, ut supra diximus, ita pro se et pro suis apud Patrem agentis. Domine Pater, ego qui iam clamaui et clamo, clamabo ad te, id est, ualidam cordis intentionem et in me et in meis dirigam sine intermissione ad te, quia qui es Deus omnium per naturam, meus autem et meorum,  per gratiam, et ad hoc clamabo, ne sileas a me id est, ut tu nunquam iratus non sileas, id est, non annuas interrogationi meorum, id est, petitioni eorum pro resurrectione prima, auersus scilicet a me, id est, a meis. Iratorum enim doctorum est silere ad interrogationem discipulorum, et faciem auertere. Ne quando taceas a me, id est, ad hoc etiam clamabo, ut tu non taceas mihi ipsi auersus a me, id est, ut non separes unitatem uerbi tui a me. Quando pro aliquando, id est, in morte mea, que tunc uidetur, si differet eius resurrectionem in communem omnium resurrectionem. Et ideo ut non sileas meis, neque taceas mihi: quia si silueris meis, erunt similes aliis descendentibus in lacum, id est, in profundum uitiorum, ubi posita contemnunt, neque hic participes sunt prime resurrectionis, ut participes tandem fiant secunde. Et si tacueris mihi separando a me unitatem uerbi tui, ero similis descendentibus in lacum, id est, corruptionem carnis incurram,  quia assimilamur aliis natis in profunda miseria huius seculi, que est lacus confusionis, in quo amatores mundi in uolutabro luxurie et carnalium concupiscentiarum inuoluuntur, et ideo ad solam corruptionem tendunt. Ex eo enim quod eternitas uerbi tui non intermittit unire se mihi in hoc ut non sim talis quales ceteri qui nascuntur in profundam miseriam huius seculi, ubi tanquam sileas, non cognoscitur uerbum tuum.

Exaudi, Domine, uocem orationis mee. Quasi dicat: Ne, Domine, ego uel mei assimilemur descendentibus in lacum, exaudi uocem deprecationis mee: id est, exaudi ualidam cordis intentionem, qua deprecor te pro me ipso, et exaudi uocem dum oro ad te pro meis. Et dum extollo manus meas, id est, dum etiam crucifigor, manus meas in cruce extollendo ad templum sanctum tuum: id est, ad hoc ut et per me multi sanctificati fiant templum tuum. uel extollo manus, id est, manifesta opera et signa facio ad templum sanctum tuum: id est, ut alii uidentes opera mea imitentur ea,  et conforment se mihi, et sic sanctificati fiant templum tuum. Templum enim Dei est, quod estis uos.

Ne simul tradas me cum peccatoribus. Ideo, Domine, ne sileas meis, ut non tradas eos in mortem profunditatis uitiorum similiter cum aliis peccatoribus. Et ideo ne taceas mihi, ne perdas me: id est, ut non des me in perditionem corruptionis cum operantibus iniquitatem, id est, cum Iudeis qui operantur in me iniquitatem, et quam iniquitatem ostendit, scilicet qui loquuntur pacem hic exterius cum me proximo suo, et secundum carnem et quantum ad misericordiam, quam eis exhibere uolui dicentes: Magister, scimus quia uerax es, et uiam Dei in ueritate doces, et multa similia. In cordibus autem eorum, licet pacem exterius loquantur, sunt mala: quia meditantur traditionem meam et mortem meam. Et ideo, Domine, da illis secundum opera ipsorum: id est, accipiant quod merentur. Et da illis secundum nequitiam adinuentionum ipsorum: id est, quia ipsi per nequitiam suam  adinueniunt et affectant mala, non inueniant bona, sed inueniant mala. Et retribue illis secundum opera manuum eorum: id est, licet aliis prosit quod faciunt, eis tamen retribue secundum quod intendunt. Iudei enim crucifigentes Deum, ad nichil aliud per mortem eius intenderunt, nisi tantum ad perniciem ipsius unius, licet pater prouidam dispensationem conuerterit ad salutem multorum.

Et redde ipsis retributionem eorum. Quasi dicat: Ipsi pro ueritate quam eis predicaui falsitatem solam retribuebant mihi, quia multa de me mentiti sunt. Ut quando dixerunt: Inuenimus hunc subuertentem gentem nostram. Et hic dixit: Possum destruere templum Dei, et multa talia; et ideo redde illis falsitatem, ut excecati scilicet in ipsa permaneant. Et hoc quasi diceret non est maleuolentie, sed est enuntiatio debite pene illorum. Quoniam ipsi non intellexerunt: id est, non intelligenter iuerunt in opera Dei patris, quia non aduerterunt quo consilio Deus pater  uerbum suum mihi uniri, et me nasci, mori, et resurgere disposuit. Et ideo etiam quoniam non intelligenter iuerunt in opera manuum eius: id est, non attenderunt opera facta a me, qui sum manus eius, que talia fuerunt, ut in manifesto possent dici eius, id est, Domini patris. Unde quidam ex eis dixit: Nemo potest hec signa facere, que tu facis, nisi fuerit Deus cum eo. uel non intellexerunt opera Domini, id est, mei: id est, non attenderunt manifesta signa et opera, que ego ipse eis feci. Et ut intellexerunt in opera manuum eius Domini, id est, non etiam aduerterunt opera illa que inter eos fecerunt Apostoli Domini, qui fuerunt manus eius, per quos operatus est. Et ideo, Domine, destrue, id est, inefficaces fac illos, ut neque mihi noceant. Et si aliquando mihi nocuerint, id est, si quando pro aliquando meis insurrexerint, eis non preualeant. Et quia destructio quandoque solet fieri ad edificationem, de qua dictum est: uerte impios, et non erunt; subdit, Et non edificabis  eos. Quasi dicat: Destrues eos, non ut in melius edificentur, sed prorsus consumantur.

Benedictus Dominus, quoniam exaudiuit uocem deprecationis mee. Hic agit gratias Patri, sciens quia omnia cedit in manus. Et quia in omni deprecatione sua et pro se et pro suis exaudiuit eum, ut et nos ad gratias agendum exhortetur. Et potest hec littera ad supradictam continuari hoc modo: Dixi, exaudi, Domine, uocem deprecationis mee. Et quoniam Dominus uere exaudiuit uocem deprecationis mee, et pro me et pro meis, benedictus sit Dominus, id est, multiplicatus et adauctus sit Dominus, crescat scilicet numerus illorum, per quos nomen Domini non blasphematur, sed glorificatur in gentibus.

Dominus adiutor meus, et protector meus: et in ipso sperauit cor meum, et adiutus sum. uere Dominus exaudiuit me deprecantem, quia adiuuat me in tribulatione patientem. Et est protector meus, quia proteget me per immortalitatem resurgentem. Et merito est adiutor et protector meus, quia quantumcunque  tribuletur corpus meum, semper meum cor sperauit, id est, semper fixam spem habuit in ipso; et ideo adiutus sum ab eo. Et uere sum adiutus; quia caro mea que prius floruit in Adam, dum in plenitudine uirtutum mansit: et defloruit in eodem per eius transgressionem, quod quantum ad massam intelligendum est: ipsa, inquam, caro refloruit modo per susceptam immortalitatem a Domino. Et ideo confitebor, id est, laudabilem confessionem per bona opera faciam ei in meis, non iam ex coactione, sed ex uoluntate mea. Quia non iam timoris necessitate sub lege, sed libera uoluntate in lege confitebuntur ei qui in me credunt. In quibus quia ego sum, confitebor ei.

Dominus fortitudo plebis sue, et protector saluationum Christi sui est. Merito confitebuntur mei Domino, quia ipse Dominus est fortitudo plebis, que se facit suam, id est, Domini: id est plebi illi que non uult statuere iustitiam suam, sed iustitie Domini esse subiecta: et que nichil suis meritis arrogat,  neque ex sese fortem putat, illi, inquam, dat Dominus fortitudinem, id est, constantiam dimicandi in periculis huius seculi, et Dominus est protector saluationum Christi sui, id est, saluatos per me Christum suum, post fortitudinem et laborem belli, protegit Dominus per immortalitatem, et debemus accipere hic saluatos a Christo, Apostolos tantum et proximos successores eorum in primitiua Ecclesia, ut illud quod sequitur ab illo diuersificetur.

Saluum fac populum tuum. Hic facit apostropham ad Dominum; quasi dicat: Tu, Domine pater, qui proteges saluatos in primitiua Ecclesia, saluum fac propter perseuerantiam in bono, et omnem populum futurum, qui non faciet se suum, ut non secundum suam uoluntatem agat, sed secundum tuam, scilicet ut tue uoluntati suam penitus postponat. Et benedic hereditati tue, id est, multiplica illos et numero et uirtute, qui se facient hereditatem tuam, ut exaltes eos et possideas, et rege eos temporaliter in presenti,  reprimendo eos a malo, et dirigendo ad bonum: et in futuro extolle illos, perducendo eos usque in eternum, id est, in eternam gloriam.



IN PSALMUM XXuIII. Psalmus Dauid, in consummatione tabernaculi.



ARGUMENTUM.

Exhortatio Ezechie, qua ab Assyriis et morte liberatus usurus sit ad Iudeos, ut pro tantis beneficiis Deo gratiarum actio et uota reddantur. Item ad superstitionem diei sabbati pasche, legendum ad Ne diluuium. Aliter consummatio tabernaculi finis mundi est, in quo offerunt filii Dei filios arietum, ad dexteram ponendos.



EXPLANATIO.

Consummatio tabernaculi perfectionem significat Ecclesie, que contra carnalia uitia bella gerens, merito expeditionalis habitaculi nomen accepit. Preuidens Propheta mundi terminos ad fidem perducendos, primo  ordine alloquitur uniuersitatem, ut ei sacrificia deuota mente persoluant. Secundo septenaria narratione per uarias allusiones Spiritus sancti uirtutes enumerat, ut unam potentiam Patris, et Filii, et Spiritus sancti esse cognosceres. Tertio loco inhabitare dicit Trinitatem sancto baptismati, et uirtutem et benedictionem dare Dominum, qui ex eo renatus fuerit populo Christiano.



COMMENTARIUS.

Afferte Domino, filii Dei. Titulus est talis: Psalmus Dauid in consummationem tabernaculi. Tabernaculum est presens Ecclesia, que ideo recte dicitur tabernaculum, quia tabernacula proprie sunt peregrinantium uel militantium. Et Ecclesia peregrinatur in presenti iuxta illud Apostoli: Quandiu enim in hoc mortali corpore sumus, a Domino peregrinamur. Militat quoque Ecclesia nunc, quia assidue contra carnalia uitia gerit bella. Consummatio autem tabernaculi dicitur, perfectio uel plenitudo Ecclesie, secundum omnia membra que usque in finem adipisceretur.  Preuidens enim Dauid propheta reuelatione diuina Ecclesiam per beatam predicationem patriarcharum, prophetarum, maxime autem apostolorum et eorum successorum consummandum esse per totum orbem terrarum, et hoc Spiritu sancto cooperante et compredicante, decantat hunc psalmum in laudem ipsius Spiritus sancti, cui nulla laus potest dici, nisi quam ipse facit de se dici, et enumerat septiformem gratiam donorum eius, quam uult intelligi per hoc nomen quod est uox Domini, septies in hoc psalmo positum: quoniam per hec septem dona tota consummatio perficietur. Precesserunt enim omnia in capite, cum Spiritus sanctus non est datus ad mensuram. Potuerunt quoque omnia in Petro fuisse. Aut si non omnia, non dubium est quin multa in ipso et ceteris apostolis fuerint. Similiter quoque quisquis in hac consummatione laborat, non ex se agit sed pro dono aliquo quod a Spiritu sancto accepit, ut scientiam de generibus linguarum,  uel discretionem spirituum, uel aliquod aliorum uel plura. Et est intentio Prophete in hoc psalmo hortari nos ut in huius tabernaculi consummatione lapides uel partes aliquas interponere studeamus: et a laude tanti opificis, de cuius munere procedit, quidquid aliquis boni facit, uel quidquid boni de eo quisquam dicit nunquam cessemus. Et dicit ita, principaliter exhortans apostolos ad consummationem tabernaculi: O uos, filii Dei, id est, apostoli, quos specialiter Deus in Christo habitans per se ipsum uocauit, et in fide genuit: Afferte, id est, sacrificate uos ipsos Domino. Ille offert se Domino, qui prorsus secundum uoluntatem Dei suam disponit, et humile corpus Christi imitando ipsum comedit; hinc dictum est: Quisquis cogitat quid digne Deo uoueat, seipsum mactet et offerat, hoc enim exigitur, hoc debetur. Afferte uos, inquam, et afferte etiam Domino filios arietum: id est illos quos, qui arietis estis, in fide per doctrinam generabitis euangelicam. Arietes dicuntur apostoli, et  quia principaliter duces omnium sunt, et quia alios in fide genuerunt per Euangelicam predicationem, et quia utroque cornu feriunt, id est, utroque testamento sententias suas approbant, et dicta inimicorum confringunt; et quomodo debeant afferre et se et filios suos, ostendit dicens: Afferte Domino gloriam et honorem, id est, uos gloriosos, id est, honorabiles uirtutibus et bonis operibus; et ne illam gloriam sibi adscriberent, subdit: Afferte, inquam, gloriam Domino, ita ut illam non nomini uestro, sed tamen nomini eius glorificando adscribatis. Et sic adorate, id est, ueneramini Dominum in atrio sancto eius, id est, in Ecclesia, que est sanctum atrium eius, id est Domini: quia sicut atrium uestibulum quod est ante domum, solet uocari, in quo sepe domus Dominus delectatur: ita Ecclesia est quasi atrium ante celestem domum, quia per eam introitur, ad illam, in qua Ecclesia Dominus bonis moribus et operibus delectatur. uel in sancto atrio eius, id est, in corde  per caritatem dilatato, et bonis operibus, et uirtutibus sanctificato et ornato. Solent enim utrumque hoc habere, scilicet et spatiosa et ornata esse.

uox Domini super aquas. uere debetis nunc afferre uos Domino, et adorare eum. Nam nunc tempus est ille qui a Prophetis Saluator futurus preconatus est, nunc adest, per quem mediatorem potestis uos acceptabilem hostiam offerre. Quod sic dicit: uox Domini, id est, unigeniti Dei Filii intonuit, id est, terribiliter de nube carnis insonuit super aquas, id est super Iudaicos populos dicens: nisi penitentiam egeritis, moriemini. Dicitur autem Iudaicus populus aque pluraliter, uel propter duodecim tribus, que erant quasi diuersi populi, uel propter illas duas partes principales, Iudam scilicet et Isrelem. Et uox cuius Domini intonuerat, determinat, dicens: Deus maiestatis, id est, omnipotentie, uere existens Dominus, ipse quidem intonuit, non tantum super Iudeos per se, sed etiam intonuit per uos apostolos suos super aquas multas, id est, non tantum super Iudeos, sed  etiam super gentes. Et quomodo ut intonuerit uox Domini et in se et in suis determinat dicens: uox Domini in seipso intonuit in uirtute, id est uel summa potentia, non infirmitate. Unde dictum est: Et erat loquens non sicut scribe eorum, et Pharisei, sed tanquam potestatem habens. In suis ante intonuit uox Domini in magnificentia, id est in magnifica gloria, scilicet ut non tantum predicarent, sed etiam que predicabant signis confirmarent. Unde dictum est: Deo cooperante, et sermonem confirmante sequentibus signis. Qualiter autem Dominus per suos in magnifica gloria intonuit, ostendit dicens: uox, inquam, Domini intonuit in suis; Libani dico cedros, id est, homines elatos diuitiis, potentia, et etiam nobilitate de quolibet populorum per ipsos constringentis, id est, usque ad penitentiam humilitatis. Et uere quaslibet cedros per eos confringet Dominus, quia confringet etiam cedros Libani, quod est a maiori. Libanus enim interpretatur candidatus, siue candidatio. Per libanum  itaque intelligitur Iudaicus populus, qui inter ceteros populos cultura idolorum et ignobilitate carnis quasi denigratos candidus exstitit, et generis nobilitate et seculari potentia, et quia legis cerimonias singulariter accepit. Per cedros autem Libani superbi de Iudaico populo intelliguntur, qui propter malitiam singularem quam sibi arrogabant, magis semper ueritati contradixerunt. Quosque confregit in parte per se et per apostolos suos Dominus, haud dubium est quin multos alios minus contradicentes, et facile errorem suum cognoscentes, confregerit. Gentes enim que Creatorem creature postposuerant, facile se errasse cognouerunt, et ideo statim ad sonum apostolice uocis penituerunt. Si autem illud ad Dominum ipsum referatur, tunc cedros prius ad solos Iudeos referemus: et quod sequitur, scilicet, Et confringet Dominus cedros Libani, determinatiuum tantum erit, quas cedros confregerit.

Et comminuet eos. Dico quod Dominus confringet cedros  Libani, et hoc modo confringentur: quia Dominus uerbum suum, siue Dominus pater agens per uerbum comminuet eas cedros, uel eos homines, significatos per cedros, tanquam uitulus Libani est comminutus. uitulus enim in Libano natus et nutritus, Christus scilicet de ipso Libano ad uictimam ductus, usque ad mortem humiliatus est. Ad huius exemplar comminuet cedros Dominus, quia illos qui prius erant cedri faciet imitari humilitatem eius. Et ideo dico comminuet eas tanquam uitulum, quia dilectus, id est, unigenitus Dei Filius pre omnibus electus, et unice dilectus erit, quemadmodum unus de filiis unicornium, id est, erit homo sicut ego. Unde etiam dicitur in Moyse: Suscitabit Dominus prophetam de fratribus uestris, tanquam me: id est, hominem ut ego sum. Ipsum audite; uenit enim Christus in similitudinem carnis peccati, quia de peccatoribus natus est, sed non in carne peccatrici: quia peccatum non fecit, nec dolus inuentus est in ore eius. Unicornes dicuntur Iudei, uel singulari  iustitie superbia se erigentes, uel in altero tantum testamento, siue in terrenis solum, non in celestibus, confidentes. uel aliter: uere comminuet eas Dominus tanquam uitulum Libani, quia dilectus: id est, quisque in fide electus; et ideo dilectus erit humilis, quemadmodum filius unicornium, id est, Christus humilis fuit. uel dilectus, id est, unigenitus Dei Filius comminuetur ad eum modum, ad quem modum erit filius unicornium, id est, tantum secundum carnem humiliabitur exterius, non uero secundum deitatem interius.

uox Domini intercidentis flammam ignis. uere uox Domini confringet cedros, quia intercidet flammam ignis, et concutiet desertum, et reliqua. Quod sic dicit: uox Domini intonabit, Domini dico intercidentis: id est, diuidentis et separantis flammas ignis, uel furentem iram persecutorum, quod tunc factum est quando per predicationem apostolorum quosdam de his qui prius persecutores fuerunt, in caritatem suam traiecit, quosdam uero in nequitia sua dereliquit. uox, inquam, Domini intonuit concutientis  desertum, id est, gentilem populum prius a patriarchis, prophetis et ceteris diuinis cultoribus derelictum; et ideo desertum concutiet, id est, per predicationem apostolorum excolet, et arabilem terram faciet. Et hoc taliter fiet, quia Dominus commouebit, id est, celebrari faciet ab illis commouendo ad eorum notitiam per Apostolos desertum Cades, id est sanctum legis a Iudeis prius quantum ad spiritualem intellectum desertum, et simpliciter ad litteram intellectum. Cades enim sanctum legis interpretatur. Et quo modo desertum illud commoueatur exponit dicens: uox Domini intonabit, preparantis ceruos, id est, qui preparabit apostolos exsuperatores et repulsores uenenate doctrine et persuasionis illorum, qui in terrenis ueram beatitudinem posse haberi putabant, et alios docebant in quo sunt ceruis comparabiles. Ceruorum enim est natura singulis annis ut cornua deponant, et innouentur, uenenatum serpentem sine aliqua lesione transglutinentes:  et per hos ceruos, id est, per hos apostolos reuelabit Dominus condensa. Quod est dictum ad similitudinem. Solent enim cerui inter condensa nemorum ingredientes, ramos ipsis cornibus separare, et campum ubi pascantur sibi et aliis animalibus aperire, sicut sancti apostoli opacitates et occulta mysteria Scripturarum, in quibus et ipsi pascerentur et alios pascerent, aperuerunt; et his condensis per apostolos et eorum successores reuelans omnes, id est aliqui de singulis gentibus dicent gloriam, id est, annuntiabunt gloriam Domini in templo eius, id est in Ecclesia, que non solum tabernaculum Dei dicitur, sed etiam domus et templum eius; et hoc quisque faciet pro dono quod accepit a Spiritu sancto, quidam enim dictis et factis, quidam uero pro solis bonis operibus et sic diuersis modis; hoc autem ideo eueniet, quia Dominus dum uagabitur in arca sua, id est in Ecclesiasticis institutis, in quibus octo anime, id est, omnes perfecti  saluabuntur, hac et illac per diluuium, id est, per homines qui prius erant quasi diluuium positi in profundo uitiorum, et in procellis carnalium concupiscentiarum, faciet sanctos suos inhabitare illud diluuium. Id est, habitabilem et fertilem terram facere illos, qui prius erant diluuium: et sic Dominus sedebit, hoc est habitabit in illis, ita ut sit Rex eorum in eternum; id est regat eos eternaliter. Et hoc modo reget eos, quia Dominus dabit uirtutem, id est, constantiam in bono populo suo. Et Dominus etiam benedicet, id est, augmentum et numero et uirtute dabit eidem populo suo, ut tandem ponat eum in pace eunte in idipsum, id est in eterna requie, ut benedicet illi posito hic in pace, id est, in obseruantia bone uite. Obseruantia autem bone uite est litigium habere cum uitiis, pacem cum moribus optimis.



IN PSALMUM XXIX. Psalmus cantici in dedicatione domus Dauid.



ARGUMENTUM.


Eleuatus Ezechias uictorie tam gloriose prouentu, egrotatione correptus est, ut sue fragilitatis admonitione deponeret arrogantiam: sub eius proinde persona ab errore correpti, ab infirmitate saluati, et ab hostibus eruti gratiarum actio predicatur, et pro conuersatione templi, tanquam pro dedicatione decantatur. Aliter Ecclesia orat cum laude.



EXPLANATIO.

Psalmus cantici est cum choro antecanente humane cantationis, hymno ars organi consonantis aptatur, quod ubicunque ponitur, ostendit per cognitionis diuine scientiam usum boni operis esse tractandum, quatenus optatam fidelium gestorum efficientiam precedit anterior de Deo adepta cognitio. Domus autem Dauid Dominici corporis in templum, dedicatio uero eius resurrectionem eius ostendit, qua in eternam gloriam potestatemque perductum est. Prima narratione Dominus  post resurrectionis gloriam Patri gratias agit, quia eum de mundi istius aduersitate liberauit, sanctis iubens laudem dicere Domino, quando uniuersa in eius potestate sunt posita. Secundo se dicit a sua constantia non mouendum, insuper addens preconia diuinitatis a uiuis potius, non a mortuis esse soluenda. Tertia redit ad resurrectionem suam letus exsultans, quoniam, carnis fragilitate deposita, in eterna maiestatis sue gloria perseueret.



COMMENTARIUS.

Exaltabo te, Domine. Titulus est talis, Psalmus cantici in dedicatione domus Dauid. Domus uero Dauid, id est Ecclesia, que in presenti labore summo et tribulationibus uariis tam in uniuersis quam in singulis edificatur. Hec domus tandem dedicabitur in communi, scilicet resurrectione, quando mortale hoc absorbetur ab immortalitate, et quando apparebit gloria populi Dei, qui nunc in edificando a filiis Edom, id est Esau, ualde tribulatur et impeditur,  tunc uere in admiratione illius glorie dicturus: Ecce quos aliquando habuimus in derisum, et in similitudinem mortis improperii, quomodo computati sunt inter filios Dei, et inter sanctos illorum est sors? Dedicare enim proprie est aliquid nouum edificium in usum celebrem deputare. uere hec domus in celebrem usum deputabitur, quando ipse Deus in singulis eternaliter manebit, existens omnia in omnibus. Nunc enim, etsi in nobis habitat, sepe tamen malo merito nostro a nobis recedit. Que commutatio tunc penitus exclusa erit, hec autem dedicatio iam facta est partim in re, partim in spe. Fundamentum enim iam realiter dedicatum est, id est, Christus qui iam nunc resurrexit, et rursus positus est ad dexteram Dei Patris, qui uere fundamentum est. Iuxta illud Apostoli: Fundamentum enim aliud nemo potest ponere, preter id quod positum est, Christus. Parietibus autem et tecto huius edificii iam facta est dedicatio in spe. Necesse est enim quod in membris sequatur quidquid precessit  in corpore, unde dictum est: Deus Pater qui Christum resuscitauit a mortuis, et nos in ipso resuscitabit. Titulus autem sic exponitur: Iste psalmus, id est hic hymnus, qui est cantici, id est exsultationis, quia pertinet ad illam ueram letitiam, quam nulla tristitia intercurret, est dedicationis domus Dauid, id est, agit de dedicatione domus ueri Dauid. Est enim uox capitis in hoc psalmo, gratias agenti Deo Patri, de hoc quia tristitiam passionis sue conuertit in gaudium resurrectionis, per quod domui quoque sue dedit spem future dedicationis, et nunc interim iustitiam interne resurrectionis, in quo nos exhortatur, ut quantumlibet tribulemur, non deficiamus tamen in edificatione, quo tandem uere gaudeamus in dedicatione. Orat autem in hoc psalmo caput nostrum Christus ex humana infirmitate, secundum quam competit ei orare.

Si enim respicias ad hoc quod in principio erat uerbum, et Deus erat uerbum, nec habet quem oret,  neque pro quo oret; si uero respicias ad id quod uerbum caro factum est, et habitauit in nobis, et habet quem oret et pro quo oret. Scilicet pro te homine, quia mediator factus est inter summam equitatem, et infimam iniquitatem: ipse dico homo non iniquus, sed infirmus. Ut per hoc quod esset non iniquus, coniungeretur summe equitati, per hoc uero quod infirmus, nostre sociaretur infirmitati. Et est tale quasi dicat: Domine Pater, primus homo Adam erexit se, et quasi depressit te, quia potuit uideri uel te esse infirmum, qui hominem feceras, cuius habitum non noras; uel quod non esses perfecte bonus, quem tam cito tuus deseruit consecretarius. Ego autem humiliando me exaltabo te, quia mea glorificatio tua erit exaltatio. Et merito exaltabo te, quoniam suscepisti me, id est causam meam contra prauos causidicos, id est contra Iudeos egisti, et ideo non delectasti inimicos meos, id est preceptorem iniquitatis, diabolum, et Iudeos: et si factus super  me quantum ad exterius, quia quamuis delectarentur in morte mea, illa tamen delectatio ad horam tantum fuit, et conuersa est eis in eternam tristitiam.

Domine Deus meus, clamaui ad te. Ideo non delectasti, Domine, inimicos meos, quia clamaui, id est ualidam cordis intentionem ad te direxi, considerans quia tu es Deus meus, non ego sum mihi Deus, sicut miser Adam seipsum Deum putauit suum, et ex suo nutu pendere uoluit. Et quia clamaui ad te, tu sanasti me, id est corpus quod saucium passibilitate portaui, immortalitate restituisti: et quomodo sanauerit exponit dicens: Domine, eduxisti animam meam ab inferno, id est non permisisti animam meam sicut alias in inferno detineri, sed cum triumpho eam reduxisti, et sic me secunda resurrectione clarificasti, quoniam prius per primam resurrectionem clarificaueras: nam saluasti me, id est resuscitasti me prius in interiori, per immunitatem a peccatis, me dico separatum a descendentibus in lacum, id est a commorantibus in profundo uitiorum. Est enim lacus  quo descendit fere omne mortale genus, barathrum scilicet luxurie et totius nequitie. In quem ille quidem non descendit, qui peccatum non fecit, nec inuentus est dolus in ore eius.

Psallite Domino, sancti eius. Ecce capitis dedicatio iam notata est. Ubi dictum est: Eduxisti animam meam ab inferno. Et quia quod precessit in capite, necessario sequetur in corpore. uetus enim et uerum prouerbium est: Quo caput, et cetera membra. Ergo quasi dicat: Habentes tantam certitudinem glorificationis et resurrectionis uestre in me capite, uos sancti eius, id est uos quos iam Dominus Pater sanctificauit per iustitiam datam in resurrectione mea, psallite Domino Patri, quasi dicat: Gemite de presenti, psallite de futuro; orate de re, gaudete in spe. Quod ultimum sic dicit, Confitemini, id est laudem dicite pro futura spe memorie sanctitatis eius, id est ipsi Domino. Qui cum uos essetis obliti eius, transgredientes precepta eius, non est oblitus uestri,  sed potius memor fuit sanctitatis uestre, id est memor fuit mei, resuscitando me, per quem uos iustificatos sanctificauit.

Quoniam ira in indignatione eius. uere debetis Domino psallere et confiteri, quoniam uindicauit in uos peccatum primi parentis per iram, et restituit uobis uitam in me per misericordiam. Quod sic dicit: Ira in indignatione eius, et reliqua. Indignatio proprie dicitur, quando nos commoti erga aliquem, faciem nostram ab eo auertimus. Sic quando Adam preuaricauit, et magis uxori et serpenti obedire uoluit, quam obseruare preceptum Domini, qui dixerat ei, De ligno scientie boni et mali ne comedas, Dominus faciem suam auertit ab eo. Quia lucem gratie sue ab eo abstulit, et tunc factum est in eo uespere, quia uerus sol ei occidit. Iuxta illud libri Genesis: Dum deambularet Dominus in paradiso ad auram post meridiem. Quasi enim meridies fuit, dum feruor obseruantie preceptorum Dei in Adam perstitit;  post meridiem uero sol inclinatur ad occasum: sic quoque in Adam quasi sol ad occasum declinauit, cum post transgressionem precepti cognitio et lux ueritatis in mente eius defecit, et nox ignorantie subintrauit. Unde qui prius in abundantia uirtutum positus ad presentiam Domini solitus erat gaudere, tunc ad eius ignorantiam compulsus est timere atque se occultare, dicente ei Domino: Adam, ubi es? Non quod locum ignoraret, sed quasi dicat: Ecce, miser, qui te contra licitum exaltare uoluisti, in quantam infirmitatem te deiecisti. In hoc autem uespere factus est fletus, quia miser ille tradux peccati, morte mulctatus est interius et exterius. In quo totum genus humanum hanc miseriam mortalitatis ut assidue labatur interius et exterius incurrit. Et hic fletus, id est hec miseria, demorabitur etiam in perfectissimis, usque ad matutinum exsultationis, id est usque ad communem resurrectionem, quando in letitia prius amissa dedicabimur, et stola immortalitatis coronabimur.

 Quod matutinum iam est presignatum per matutinalem Domini, que mane prima sabbati facta est, resurrectionem. Littera in his duobus uersibus, quorum sententiam premisimus, sic exponitur. Ira, id est mortalitas, et omnis fragilitatis humane miseria facta in nobis est in indignationem eius, id est quando Dominus preuaricanti Adam est indignatus. Et uita immortalitatis, quam nullis uestris meritis recuperare potuistis, in uoluntate eius, id est per solam misericordiam et beneuolentiam eius, non per uestra merita, qui nichil preter iram merueratis, est uobis restituta iam spe, ut tandem restituatur in re. uel si uolumus emphatice accipere, possumus ipsum Christum uoluntatem Patris uocare, quia nec cogitatione aberrauit ab eius uoluntate; Adam uero indignationem, qui nichil meruit nisi iram. Et etiam prepostero ordine taliter potes legere: ideo iure confiteri debetis Domino, quoniam uita est uobis restituta in uoluntate eius, id est, per me qui sum  uoluntas eius, quem ideo nasci et mori constituit, ut uos moreremini in peccatis, et ideo resurgere fecit, ut et uos ad ueram uitam resurgeretis. Et uere uita est uobis data per meam uoluntatem, quia ira data est in indignatione, id est per illum qui solum meruit indignationem. Et hic fletus, id est hec ira facta ad uesperum, ut supra dictum est, demorabitur, id est, diu manebit in hominibus, et exterius et interius. Et uere demorabitur, quia letitia dedicationis, licet iam habeatur in spe, differetur tamen in re usque ad matutinum communis resurrectionis, quando lux ueri solis apparebit. uel possumus accipere fletum peccatum ipsum, ex quo ira precessit, et ita dicere, Ira quidem fuit in indignatione. Et fletus illius causa demorabitur semper intendentibus ad uesperum, id est in his qui uestigia uetustatis tenent, et ipsi uespero se conformant. Letitia uero nunc interim interioris resurrectionis, quandoque uero et iam exterioris erit, intendentibus ad matutinum, id est  in his qui se Christo, qui uere lucis matutinum est, conformant. Sciendum autem quod uespere factum est per Adam in humano genere, et matutinum nostrum ad uespere capitis, et eius matutinum potest conferri. Caput enim, id est Christus, in uespere sepultum fuit, triduo in sepulcro iacuit, tertia die mane surrexit. Et nos quoque in uespere, scilicet quando preuaricante Adam sol ueritatis ei occubuit, sepulti in tenebris peccati et ignorantie fuimus. In quo sepulcro si ad etates mundi respiciamus, triduo iacuimus. Totum enim tempus ante legem una dies accipitur, item totum spatium sub lege secunda uocatur: ueniente autem tertia die, id est tempore gratie, resurreximus iam interiori resurrectione in mane, sole scilicet iustitie, noctem peccatorum fugante, et in hoc eodem tempore resurgemus tandem etiam exteriori resurrectione.

Ego autem dixi in abundantia mea: Non mouebor in eternum. Ideo ira data est, quia primus homo positus  in abundantia uirtutum a Domino, dixit, si non uoce, tamen in re: Ego non mouebor, id est, non stabo in precepto Domini, qui dixit, ne comedam, sed porrigam manum, et pomum accipiam, et sicut Deus. Ideo uero uita in me secundo homine est restituta, quia ego existens in abundantia mea, id est, longe maiore et digniore abundantia illius; de hoc enim solo dictum est quod Deus non dat spiritum ad mensuram. In hoc item maior fuit abundantia istius quam illius, quia cum ille tantum non mori si non peccasset, iste nullo modo mori potuit peccando. Ego, inquam, existens in abundantia dixi, Non mouebor, id est, non apostatabo a preceptis Domini perseuerando in eternum. Et hanc perseuerantiam non mihi ascribo, sed Domino. Nam, o tu, Domine, tu prestitisti uirtutem, id est constantiam, ne labi possem decori meo, id est, immunitati a peccatis, quam mihi dedisti. Et hoc non fecisti ex meritis meis, sed uoluntate tua, id est solummodo in beneplacito et misericordia tua.

 Auertisti faciem tuam a me. uere in misericordia sola prestitisti mihi uirtutem, quia in ira eam abstulisti. Nam in preuaricante Adam faciem tuam, id est, lumen ueritatis tue auertisti a meis et a me, quantum ad massam; et hoc modo conturbati sunt mei per peccatum, et mortalitatis infirmitatem, que ab illo susceperunt; et ego ipse, quantum ad penam peccati, conturbatus sum, licet non quantum ad peccatum. Esuriuit enim Christus, alsit, sitiuit ex pena peccati; peccatum uero non cognouit, et pro hac conturbatione clamabo, id est, ualidam cordis intentionem dirigam ad te, Domine. Et hoc modo deprecabor, et pro me et pro meis ad te Dominum omnium per naturam, meum autem per gratiam dicens ita: Domine, que utilitas erit in sanguine meo, id est, in effusione sanguinis mei, hoc est, qui fructus sequetur ex passione mea dum descendo in corruptionem? Hoc est, si ego non resurrexero ad consolationem et ad iustificationem aliorum, sed dabitur caro mea  in putredinis corruptionem. uere nulla utilitas erit, quia puluis, id est, peccatores attriti a peccatis, et leues ut puluis qui conuertendi et iustificandi sunt per resurrectionem meam; alioquin non confitebuntur tibi, id est, nullam laudabilem confessionem facient tibi, et nunquid confitebuntur tibi? Utique non. Aut si ego non resurrexero, quis Apostolorum uel aliorum annuntiabit ipsi pulueri ueritatem tuam, id est, ueram uitam per me restitui promissam? Utique nullus annuntiabit, quia nullus de ea sperabit.

Audit Dominus et misertus est mei. Dixi Domino: que utilitas in sanguine meo? et cetera, deprecando; et Dominus audiuit deprecationem meam, et misertus est mei Dominus me resuscitando, et meorum interius eos iustificando, et spem certam perfecte saluationis dando, et Dominus est factus adiutor meus, causam meam agendo contra inimicos. Et quomodo misertus est ostendit, et apostropham ad eum facit, dicens: Conuertisti, Domine, planctum meum, id est,  tristitiam passionis mee et meorum commutasti in gaudium mihi et meis; unde in Euangelio dictum est: Mundus quidem gaudebit, uos autem contristabimini, sed tristitia uestra uertetur in gaudium.

Et hoc modo conuertisti, quia conscidisti saccum meum, id est, mortalem carnem meam in cruce conscidi et perforari permisisti. Saccus enim proprie dictus est uestis quedam densa, olim ad usum militie apta, de pilis caprarum et hedorum contexta. Per hedos autem et per capras peccatores, propter fetorem, recte intelliguntur.

Mortalis igitur caro Christi, quam de peccatoribus assumpsisti, recte per saccum intelligitur. De peccatoribus enim natus, in similitudinem carnis peccati uenit, sed non in carne peccatrici, quia saccum quidem induit, sed meritum sacci, id est, peccatum non suscepit, quia solus a peccato immunis exiuit. Conscidisti, inquam, saccum in passione, et circumdedisti me letitia; id est, iucunda et triumphali toga  immortalitatis et incorruptionis in resurrectione, me quidem in re, meos autem in spe. Et hoc ideo, ut amplius non gemat tibi mortalitas mea, sed cantet tibi, id est, laudet te in euidentia rei gloria mea, id est, immortalitas et impassibilitas mea. Et etiam gloria mea iam eis in spe data, et amplius compungar ego quidem a mortalitate. Unde dictum est: Et mors illi ultra non dominabitur. Et mei etiam non compungantur amplius a stimulis peccatorum, scilicet, capitalium. Unde etiam Apostolus: Ut ultra non seruiamus peccato. Et ita, o Domine Deus meus, confitebor tibi in eternum, id est, laudabilem confessionem eternaliter faciam tibi in me, etiam in meis, quia si confiteamur hic que contra eum fecimus, ipse propitius erit. Et dimittet nobis, et sicut eternaliter que ipse nobis fecit confitebimur ei, scilicet, quod de impiis fecit pios, quod de peccatoribus fecit iustos, de seruis filios, de damnatis in regnum assumptos.



IN PSALMUM XXX. In finem, Psalmus Dauid pro ecstasi.



ARGUMENTUM.

Quibus uerbis pro reditu suo plebs in Babylone captiua Deo supplicet, queue mala pertulerit, et que futura sit Deo concedente reuersio, predicitur. Aliter confessio est credentium Deum.



EXPLANATIO.

Titulus notus est, pertinens ad Dominum Christum, de cuius passione et resurrectione totus est psalmus iste cantatus. Per uniuersum psalmum uerba sunt Domini Saluatoris. Primo ingressu precatur Patrem, ut de malis imminentibus liberetur, ac deinde exauditum se indubitanter exsultet. Secundo redit ad passionem suam actumque rei per allusiones uarias mirabili narratione describit. Tertio generaliter gratias agit pro se et populo fideli, quoniam uniuersali Ecclesie misericordie sue dona largitus est, commonens etiam sanctos  ut in caritate Domini perseuerent, qui et bonorum premia et malorum retributiones superius audierunt. Potest hic psalmus iuxta historiam de ipso intelligi.



COMMENTARIUS.

In te, Domine, speraui, non confundar in eternum, in iustitia tua libera me. Titulus est talis: In finem psalmus Dauid ecstasis. Ecstasis, ut dicit Augustinus, Grecum nomen est, interpretatur excessus; proprie tamen ecstasis dicitur mentis excessus. Huius excessus duo modi sunt: Pauor, scilicet, et ad superna intentio. Talis quidem, ut iam mens labatur ab interna memoria. Quando enim sanctis reuelantur diuina secreta, tunc ab eis uere excidit eorum solita interna memoria, quia nichil iam cogitant humanum, sed sola celestia et spiritualia intendunt. In hac superna intentione Paulus fuit, qui dixit: Siue excedimus mente, Deo; siue sobrii sumus, uobis sobrii sumus. Quasi dicat: Si semper alta et sublimia tantum consideraremus,  quando uos infirmi ad nos ascendere possetis? Sed ut ad nos peruenire possitis, caritas Dei, qui se pro nobis humiliando exinaniuit, nos compellit sobrie sapere, et uobis condescendere. Pertinet autem hec pars ecstasis, uidelicet, ad superna intentio, ad hunc psalmum hoc modo: Quia uir sanctus in hac superna intentione positus loquitur in hoc psalmo, exhortans nos, ut eius exemplo sic ad superna intendamus, ut labamur ab interna nostra memoria, scilicet, ut non amplius cogitemus uel desideremus aliqua terrena, sed sola celestia. Alia quoque pars ecstasis, que in pauore consideratur, ab huius psalmi contextione non separatur. Agit enim hic psalmus de tribulatione multipliciter, quam sanctus uir qui hic loquitur patitur non solum a peccatoribus exterius, sed etiam a falsis fratribus interius; pro qua pauet quodammodo factus extra se, quia timet ne succumbat, et ideo liberari ab eo orat, exhortans nos ut si quando tribulemur, oremus et  nos, ut non deficiamus. Et si timemus, ita timeamus, ut etiam speremus, quoniam ipse qui agit in hoc psalmo non solum timet, sed etiam sperat. Timor enim sine spe desperatio est, spes uero sine timore presumptio est. Et ideo debemus sperare et timere. Timere quidem ex humana infirmitate, scilicet, ut qui stat uideat ne cadat; sperare uero ex diuina promissione, quia et si in humano corde aliqua sit conturbatio, non tamen deserit nos diuina consolatio. Unde satis congrue a quodam de hoc psalmo dicitur: Psalmum intendamus, si oret, oremus; si gemat, gemamus; si gaudet, gaudeamus; si speret, speremus; si pauet, paueamus. Titulus sic exponitur: Hec uerba referuntur non ad historiam, sed in finem, id est, ad Christum per eius membrum, que sunt psalmus. Id est, laus attributa Dauid perfecto uiro, id est, uere manu forti, uni sine pluribus. Loquitur enim hic unus ex unitatis affinitate in persona multorum. Psalmus, dico, qui est ecstasis, quia in eo perfectus uir cuius uox est secundum utramque ecstasin  supra dictam, agit ita agens et insistens cum Domino Deo suo: Domine, Adam infelix sperauit in se, et ideo confusus est; ego autem speraui in te solo, non in me, et ideo non confundar in eternum, id est, eternam confusionem non incurram, et non perhorrescam hic temporalem confusionem, sed eternam. Est enim quedam temporalis confusio, utilis perturbatio animi peccata sua respicientis. Respiciendo erubescentis, abhorrendo corrigentis. Quam confusionem Christiana anima formidare non debet, sed omnibus modis appetere, quia si hanc amat, eternam confusionem deuitat; si uero eam non appetit, diuinam incurrit. Aeterna autem erit, quando iniquitates sue malos ex opposito, id est, ad sinistram, traducent. Quibus dicetur: Ite, maledicti, in ignem eternum. Et tunc erubescent, cum exprobrabitur eis: Esuriui, et non dedistis mihi manducare, etc. Non confundar, inquam, quia speraui in te; et non confundar, libera me a periculo mortis in tua iustitia. Qui si  resipiscas ad meam iustitiam, que solam iram meruit, damnabis me; in tua uero iustitia saluabis me. Que iustitia est mea, id est, mihi a te data: dicitur tamen tua, ne de se presumat humana superbia, sicut illi fecerunt, qui iustitiam suam statuerunt, et iustitie Dei subiecti esse noluerunt. Quare gratiam Dei, id est, ueram saluationem non attenderunt. Que uere dicitur gratia, id est, gratis data. Gratis enim nos uocauit, gratis et uocauit et iustificauit et magnificauit. Et ideo, Domine, libera me in tua iustitia, id est, in gratia tua, et erue me. Quasi dicat: Quod iustificat me, scilicet, quod de impio facit pium, de ceco uidentem, de cadente surgentem, de flente gaudentem. Ut tandem ab eterna confusione liberet me, nunc eruat me a malorum conformitate, habet enim alia translatio utrumque, scilicet, Libera me, et erue me.

Inclina ad me aurem tuam. Libera me, inquam, et inclina tu scilicet, altus ad humilem, medicus ad  egrotantem, Deus ad hominem; aurem tuam, id est, potentiam exaudiendi que in te est ad me clamantem, id est, dispone misericordiam tuam super me. Que enim misericordia maior potest esse, quam quod Deus unigenitum suum incarnari pro nobis constituit, non ut nobis uiueret, sed ut pro nobis moreretur? Inclina, inquam, et accelera, ut eruas me, id est, ut tandem a consortio malorum separes me, et uere accelerabis, quia tempus breue est, nec aliquid uideri debet longum, quod habet exitum.

Esto mihi in Deum protectorem. Dico ut tandem eruas me. Nunc autem interim esto mihi Deus protector, id est, protegens me contra omnes impetus et insidias inimici, et esto mihi domus refugii. Fugi enim a te, et perdidi me; refugiam ad te, ut inueniam me, quia si a te recedam, quocunque fugero, te inueniam. Si iratus, punitorem; si placatus, adiutorem. Et ideo sis mihi domus, ad quam qui iam defeci in campo recedens a te, refugiam, ut faciam  me saluum, id est, ut qui prius me perdidi, me inueniam.

Quoniam fortitudo mea. Ideo, Domine, te rogo, ut sis mihi domus refugii et protector. Quoniam tu es fortitudo mea, dando mihi patientiam, ut sim fortis ad tolerandas tribulationes et persecutiones inimicorum. Et es refugium meum ad relinquendos eos, scilicet, ne eam in conformitatem illorum, et propter nomen tuum per me glorificandum deduces me, id est, uoluntatem tuam insistere et amare, et meam prorsus contemnere facies. Et ita deduces me, id est, de uirtute in uirtutem sublimabis me. Et ita enutries me, id est, lacte nunc interim cibabis me, ut postmodum aptus sim ad uescendum solido cibo, quo pascuntur angeli. Nota similitudinem. Sicut enim materna pietas durum cibum, quo paruulus nequit pasci, in carnem suam traiicit, ut in lac mollescat, et sic paruulo suo prebeat, donec idoneus solido cibo pasci fiat, ita summi Patris clementia solidum cibum angelorum,  id est, sapientiam suam, ad quam percipiendam nostra prauitas non erat idonea, in carnem traiecit, quia carne eam uestiuit, et humilitatem eius quasi in esca lactis nobis prebuit. Quam comedentes, id est, imitantes, fiamus tandem idonei ad pascendum pane uero quo pascuntur angeli. Ut enim panem angelorum manducaret homo, Rex celorum factus est homo.

Educes me de laqueo. Enutries me, inquam, et enutriendo educes me, idest, expedies me de laqueo illo, quem absconderunt, id est, absconse parauerunt mihi diabolus et ministri eius. Laqueum uocat deceptionem omnem et insidias diaboli, in quo laqueo parat nobis et occultat duo implicamenta, errorem scilicet et terrorem. Errorem quidem in blanditiis, quo nos decipiat; terrorem uero in tribulationibus, quo nos frangat. Sed nos imitemur exemplum imperatoris nostri, qui non solum pro nobis dignatus est incarnari, sed etiam pro nobis dignatus est tentari. Et primo quidem tentatus est errore in monte  a diabolo, cum ei proponens omnia blandimenta mundi dixit: Hec omnia tibi dabo si procidens adoraueris me. Sed decipi non potuit, quia ianuam cupiditatis contra errorem clausit dicens: uade retro, Satana, non tentabis Dominum Deum tuum. Tunc, ut euangelista testatur, recessit ab eo ad tempus, iterum rediturus; et quem non potuit errore decipere, uoluit terrore frangere parando ei passionem. Sed nec hoc modo quidquam profecit, quia ipse item ianuam timoris contra terrorem clausit. Nos ergo similiter quando a diabolo uel ministris eis tentamur, contra errorem cupiditatis ianuam claudamus, et contra terrorem timoris portam obstruamus, et sic a laqueo isto educemur.

Quoniam tu es. Ideo, inquam, educes me de laqueo, quoniam te solum elegi, ut esses contra insidias et impetus inimici protector meus. Et quia te protectorem habeo, ideo, Domine, commendo spiritum meum, id est, animam meam a laqueo erroris et terroris  defendendam, non infirmitatem meam, sed in manus tuas, id est, in omnipotentiam tuam. Et merito hoc facio, quia tu certissime redimes inde eam, quoniam iam eam per fidei sacramentum redemisti. Tu, dico, qui es Deus ueritatis, id est, qui nullum fallis in promissis.

Odisti obseruantes uanitates. uere es Deus ueritatis. Nam non es Deus falsitatis, quia odisti obseruantes uanitatem. Obseruant autem uanitatem, qui dum timent mori, moriuntur. Timendo enim mori mentiuntur, et mentiendo moriuntur. Qui ideo mentiebantur, ut uiuerent. Mendacium enim mors est anime. Et sic dum unam mortem fugiunt, geminam incurrunt. Quod scilicet mortem fugere sit superuacue et inutiliter, quia licet mortem, ut uidetur, possint differre, non tamen eam possunt auferre. Et hoc totum ideo fit, quia hanc uitam et hec temporalia bona amant, que uana sunt. uel hoc modo: Si speras in pecunia aut nobilitate, uel in aliqua singulari dignitate, uanitatem  obseruas. Nam dum speras, exspiras; et dum exspiras, perdis in quo sperabis. Quod item superuacuum est, id est, damnosum. Amemus igitur ea que nec nos spirantes deserant, nec a nobis spirantibus deserantur.

Ego autem speraui in Deo. Odisti quidem, Domine, obseruantes uanitatem, me autem non odis, quia ego ad uanitatem non respexi, imo ad ueritatem, quia speraui semper, et sperabo in te, Domine. Et hoc modo sperabo, quia exsultabo exterius, et letabor interius, id est, plenarie gaudebo non in iustitia mea, sed in misericordia, id est, in gratia tua. In qua merito debeo letari, quoniam sicut prius me elatum in Adam despexisti, dando me in necessitates, ita me nunc humiliatum respexisti, quia iam saluasti pro spe de necessitatibus animam meam, id est, de peccatis et miseriis omnibus. Que ideo necessitates dicuntur, quia dum a luce ueritatis in primo parente concidimus, necessario in has miserias lapsi sumus,  a quibus nequaquam perfecte usque in finem saluari poterimus, spe tamen saluati sumus. De his necessitatibus dicit Augustinus: »Quis anime necessitates enumerare, uel digne queat uitandas commendare? Nullus utique. Magna enim necessitas est nescire cor alterius. Unde euenit ut sepe de amico fideli male sentiamus, de inimico uero fideli bene cogitemus. Hinc dictum est: Nolite ante tempus iudicare,« et reliqua. Magna quoque necessitas est cor suum nescire. Sicut Petrus nesciuit qui dixit: Domine, et si oporteat me tecum mori, non te negabo. Preterea magna necessitas est ipsa mortalitas, quia necessarium est omnes mori, et nemo tamen uult mori. Pugnare quoque contra ueteres consuetudines, et detestari malum; et tamen facere malum graues necessitates sunt, et alie multiplices et innumere necessitates anime sunt, quas nullus ualet explicare.

Nec conclusisti me in manibus inimici. Saluasti me, inquam, de necessitatibus, et hoc modo conclusisti, id est, non permisisti me, neque permittes concludi  me, id est, animam meam in manibus, id est, in potestate inimici. Inimicum hic accipe non familiarem aliquem, uel tuum uicinum, sed pessimum hostem serpentem antiquum, in cuius manibus concluditur quicunque in peccatis suis moritur. Qui uero conuersus fuerit ab impietate sua, et fecerit iustitiam, non morietur, neque in manibus eius concludetur. Non conclusisti me, inquam, in manibus inimici, sed potius statuisti pedes meos, id est, affectiones meas, in loco spatioso, id est, in latitudine caritatis, hoc est, fecisti mihi facilem iustitiam tuam, ut per eam corde dilatato currerem, que sicut est difficilis nolenti, ita est facilis amanti. Arcta enim uia est, que ducit ad uitam, quia non curritur nisi dilatato corde.

Miserere mei, Domine. Hucusque est quasi aggratulatio perfecti uiri, liberari a tribulationibus, qui et saluatus est a necessitatibus. Et cuius pedes sunt in loco spatioso. Quomodo autem nunc dicit, periculo quasi rursus imminente, Miserere mei, Domine, quoniam  tribulor. Si enim tribulatur, angustatur; si uero angustatur, quomodo pedes eius sunt in loco spatioso? An forte ideo hoc dicit: Quia quorum unum corpus est, eorum uox una est? In quo corpore quedam membra sentiunt facilitatem iustitie, quedam adhuc laborant tribulatione; et si patitur unum membrum, cetera compatiuntur; et si glorificatur unum membrum, cetera glorificantur. Et ideo ista tristantur in illorum tribulatione, et illa consolantur in istorum glorificatione. Quod inde euenit, quia caritas facit compagem, compages amplectitur unitatem, unitas seruat caritatem, caritas perducit ad claritatem. Quapropter perfectus hic uir, qui hic loquitur, quamuis a tribulationibus liberatus, in persona consortium suorum uel quorumlibet infirmorum, quibus compatitur, dicit: Miserere mei, Domine, et opus est ut miserearis, quoniam tribulor ego. Unde autem granum inter tantam multitudinem palearum quod prius gaudebat, modo autem tribulatur? Inde  scilicet, quia iam refrixit caritas multorum. Et quia quos prius uidit in templo Domini, modo uidet in theatro. Et nunc audit cantare theatralia, quos prius audiuit psallere ecclesiastica cantica. Et non solum tribulor, sed etiam irascor. Unde irascitur? Inde, scilicet, quia uidet homines ore Deum confitentes, moribus autem blasphemantes. Et mundo dictis abrenuntiantes, factis autem inherentes. Multaque talia uidet, quibus irascitur corpus Christi, quod interius uiuit de spiritu Christi. Littera sic dicitur: Oculus meus, id est, intellectus meus, est in ira, id est, irascitur falsis fratribus, oculus dico, per iram rationabilem tantum conturbatus, non etiam per odium exstinctus. Irasci enim malis que mali faciunt licet, ipsos uero odisse non licet. Et non solum oculus, id est intellectus est conturbatus; sed etiam anima mea, id est, ratio mea, et uenter meus, id est, sensualitas mea conturbata sunt. Et intellige per bis tria omnia interiora. Quasi dicat: Interiora mea omnia conturbata sunt, non etiam exteriora.  Quando enim tantam peruersitatem et nequitiam malorum preualuisse uidemus, quam nec corripere, nec corrigere possumus, tunc irasci tantum licet, clamare uero non licet, quia si clamaremus, nichil proficeremus, imo magnum nobis offendiculum faceremus. Quod cum euenit, turbantur tantum interiora, non etiam exteriora. Sensualitas dicitur uis illa anime, que tantum de exterioribus appetit, quantum sufficiat necessitati corporis. Quod quandiu seruat, subiacet uiro suo, id est, rationi; cum uero hec excedit iugum uiri sui abiicit, et, diabolo consentiens, manum ad illicita, quasi Eua ad pomum, extendit, et sic etiam uirum seducit.

Quoniam defecit in dolore uita mea. Merito interiora mea conturbata sunt, quoniam uita mea, que debuit proficere in letitia, defecit in dolore. Sciendum quod uita sancti uiri et in Euangelio Christi perfecti non est necessaria sibi, sed aliorum dispositioni. Nec ipse propter se uiuit, sed ut eius uita  exemplum prebeat aliis, qui cum aliquos lucratur, quos suo exemplo corpori Christi adiungit, tunc uita eius in letitia proficit; et e contra si nullum sibi conformare poterit, eius uita in dolore deficit. Unde perfectus hic uir conqueritur dicens: uita mea defecit in dolore, et non breuis uita, sed anni mei, id est, longa uita mea, quam ut aliis proficerem deduxi; defeci in gemitibus, non in claris uocibus, quia tantam peruersitatem attendo, quod dolorem cordis gemitu tantum licet exprimere, non etiam uocem correctionis emittere.

Infirmata est in paupertate uirtus mea. Ideo uita mea in dolore defecit, et anni in gemitibus, quia uirtus mea, id est, uigor caritatis erga proximos exemplo meo saluandos, est infirmatus non in me, sed, quantum ad efficaciam, in paupertate, id est, quasi in cibi egestate. Quia cum nichil aliud esurirem, nisi ut aliquos saluos facerem, nullum inueni per quem mihi conformando me reficerem. Et non  mirum si uirtus est infirmata, quia etiam ossa mea, id est, ualidiores inter consortes meos qui erant robur meum, conturbati sunt interius , non tantum ab hostium persecutione, quantum a falsorum fratrum impietate.

Super omnes inimicos meos. Ideo uirtus est infirmata, et ossa conturbata, quia ego factus sum opprobrium super omnes inimicos meos, id est, maiori contemptui habitus sum, quam omnes inimici mei, id est, Iudei, scilicet, et pagani, contradicentes ueritati; quod tamen quasi dicat euenit, inueniuntur falsi Christiani, qui deterius in Ecclesie sacramentis uiuunt, quam uel Iudei uel pagani in regula sua faciant. Quod referendum est ad ipsos inimicos. Habet enim alia Translatio: Apud omnes inimicos meos factus sum opprobrium, et ualde factus sum opprobrium uicinis meis. uicinos uocat illos qui prius ad ecclesiasticam regulam accedere, et Ecclesiam intrare uoluerunt, sed propter priuatam uitam falsorum  fratrum repulsi sunt, apud quos factus est opprobrium. uel quia ipsi eum communiter cum ceteris uituperabant, uel etiam ipsimet dicunt: Quare nos ad uos accedemus, cum multo turpiorem uitam nobis ducatis? Et notis meis, id est, illis etiam quibus ego uel qui mihi noti sunt iam in ecclesiasticis institutis, quia iam in eis uiuere consueuerunt; illis, inquam, sum ego timor, quia timent mihi accessisse, quoniam dubitant etiam de me. Quasi dicat: Propter quosdam excidimus in dubitationem. Illi quoque quibus non solum notus eram in ecclesiasticis institutis, sed etiam qui uidebant me in Scripturis sanctis, quia legerant ibi plura predicta, et de uno quoque perfecto singulariter et communiter de omnibus; illi, inquam, cum multum sapientes et perfecti uiderentur, fugerunt a me foras, id est, ecclesiam exierunt, et facti sunt heretici. De quibus dictum est: A nobis exierunt, qui a nobis non fuerunt. Et apud hos datus sum obliuioni, remotus a corde eorum  tanquam essem aliquis in peccatis mortuus. uel tanquam mortuus a corde, hoc est, prorsus ab intimo ipso mortuus.

Factus sum tanquam uas perditum. Quia uita mea defecit in dolore, et uirtus est infirmata, et factus sum opprobrium super omnes inimicos meos, etc. Ergo factus sum tanquam uas perditum, id est, uas confractum et nulli usui aptum. Quia sicut uas confractum liquorem sibi infusum, ut per ipsum aliis infunderetur, inutiliter effudit, ita ego laboraui. Et ut aliis proficerem me disposui, sed inutiliter labor meus et dispositio mea effluxerunt, quia non fuit qui me sequi uellet. Et hoc maxime ideo, quoniam audiui uituperationem multorum, id est, factus sum opprobrium multis tam inimicis quam uicinis et notis. Et his qui me prius uiderant, et a me fugerant, multis dico commorantibus in circuitu, id est, qui tantum circumeunt, et non intrant. Circumeunt quidem et non intrant, quia rotam temporis amant. Non intrant autem ad ueritatem, quia non amant  eternitatem, temporalibus dediti quasi rote astricti. Et in eo circuitu commorantes, dum, quia ipsi in eo erant, ego uero non consentiebam, conuenerunt aduersus me, id est, contra me simul consiliati sunt accipere animam meam, id est, ut me, qui intra ueritatem eram, extra facerent, et in circuitu secum ponerent. Inimici qui minis et persecutionibus, falsi uero fratres blandis seductionibus.

Ego autem. Illi quidem consiliati sunt, ut me deuorarent, sed consilium suum non perfecerunt, quia ego inter tot opprobria, inter tot scandala positus, foris persecutiones, intus seditiones, uel seductiones, speraui, Domine, non in homine, sed in te, in quo firmum et certum est sperare. Qui enim sperat in homine, titubante homine, titubat et ipse et spes eius. Cadente homine, cadet etiam spes eius. In Domino uero non est processus, non est defectus, quia nec augetur, nec minuitur, sed semper idem permanet. Et ideo fixa spes eius est et certa. Speraui, inquam  in te. Et hoc in effectu ostendi, quia dixi tibi non strepente uoce oris, sed silente uoce cordis: Eripe me, Domine, de manibus inimicorum meorum, etc. Et merito tibi dixi, quia tu solus es Deus meus; non Donatus, non Marcio, non etiam ipse Paulus est mihi Deus. Nunquid enim in nomine Pauli baptizati estis? Utique non, sed in nomine Christi. Et iure te Deum mihi facio, quia sortes mee, id est, partes mee, ad quas scilicet pertineo, hoc est, partes sanctorum sunt non in manibus hominum, sed in manibus tuis, id est, sola potentia tua, quia quod ille partes sanctorum sunt, non est in meritis eorum, sed in gratia tua. uocatur autem gratia Dei sors, quia sicuti contingit non electione meritorum, hoc fit sicut qui sorte eliguntur, non in meritis, sed casu eliguntur. uel sortes mee in manibus tuis, id est, eligant alii quascunque partes in mundo uelint; sortes autem mee erunt in manibus tuis, id est, ego nichil eligam, nisi que digne pertinent, ad potentiam  tuam. Et ideo non permittat mihi Donatus uel Marcio, uel aliquis talium Africam, uel aliquam unam particulam in terra.

Eripe me de manibus inimicorum meorum. Hoc semper orandum, hoc omnibus uotis optandum, ut eripiamur a Domino de manibus, id est, de potestate inimicorum. Notandum uero quod alii sunt inimici, contra quos debemus orare, alii pro quibus debemus orare. Contra diabolum enim et angelos eius debemus orare, ne decipiamur ab eis, quia ipsi inuident nobis regnum celorum. Dolent enim nos illuc ascendere unde ipsi ceciderunt; pro hominibus uero inimicis, in quibus spes conuersionis aliqua est, orare debemus. Sciendum tamen quod inimici, homines qualescunque sint, non sunt odio habendi, ne cum malus odit malum quem patitur, duo sint mali. Diliget ergo bonus malum, quem patitur, ut uel unus tantum sit malus.

Eripe me, inquam, etc. Eripe me a persequentibus  me, id est, a falsis fratribus fraudulenter persequentibus, pro quibus ideo etiam singulariter rogat, quia eorum persecutio uicinorum est et periculosiorum. Nam illi tales cum a bonis non tolerantur, nec suo modo uiuere permittuntur, querunt statim quomodo ab unitate erumpant, et aliquam perturbationem faciant; et pro his talibus est orandum, ut conuertantur et resipiscant. Et si iam exierunt, redeant; si uero adhuc intra sunt, sed peruerso modo, mutentur in melius, et perseuerantes fiant.

Illustra faciem tuam. Dico eripe me, et, ut eripias me, illustra faciem tuam super me, non libertum meum, uel tuum, sed seruum tuum, id est, fac me talem, ut in dictis et factis appareat pertinere me ad hereditatem tuam et possessionem. Et ut illustres, saluum me fac, Domine, id est, fac me perseuerantem esse, et hoc non ex meritis meis, sed in misericordia tua, id est, non quia ego dignus sum, sed quia tu misericors es. Et ideo rogo ut saluum  me facias, ne confundar, id est, ne incurram eternam confusionem; nam non debeo confundi, quoniam inuocaui te. Facilis quidem et leuis uidetur causa quam dat, uerumtamen satis est magna. Namque mali Deum uocant, sed non inuocant, quia non gratis, id est, propter seipsum tantum uocant eum, sed ut eum nequitie sue ministrum faciant, scilicet, ut per eum aurum, argentum, uel alia, que per se nullatenus habere poterant, acquirant. Illi uero soli recte Deum uocant, qui et eum gratis uocant, et uocando dignam ei habitudinem in corde suo preparant.

Erubescant impii. Ego quod non confundar, impii autem ex opposito erubescant, id est, eternam confusionem incurrant. Et, ut tandem erubescant, deducantur in presenti in infernum, id est, in profundum uitiorum, scilicet, dentur nunc in tenebras interiores, ut tandem dentur in tenebras exteriores. Et hoc non est maleuolentie uotum, sed enuntiatio pene illorum; uel simpliciter ita potest dici: Impii  erubescant in futuro, et ita erubescant, ut deducantur in infernum, id est, in confusionem eternam.

Et labia dolosa fiant muta. Quod in hac uita nequit fieri, quia hic semper lacerant, blasphemant, semper uenenatis linguis contradicunt; tandem autem uere muta fient, tunc, scilicet, quando iniquitates eorum traducent malos ex opposito, et ultra non erit locus peccato.

Que loquuntur aduersus iustum. Illa, inquam, sunt labia dolosa, que loquuntur iniquitatem aduersus caput ipsum iustorum, et aduersus unumquemque iustorum, in superbia dictorum et in abusione rerum. Superba dicta contra iustos sunt ut ista: Quid creditis? quid speratis? Certum quidem est quod laboratis, incertum uero est quod speratis. Nam quando ueniet quod speratis? Hec etiam uere dicta sunt ualde iniqua. Summa enim iniquitas est iustis auferre spem suam. In abusione uero loquuntur illi iniquitatem, qui terrena appetunt et amant, que  Dominus noluit amare et habere, ut doceret ea esse contemnenda, non quia in eius potestate non erant possidenda. Quod quidem faciendo ipsi Christo quem imitari nolunt, contradicunt. Et quia ipse caput est omnium iustorum, in ipso ipsis etiam contradicunt, in quo utroque iniquitatem agunt.

Quam magna multitudo. Loquuntur, inquam, in superbia et in abusione. Sed non attendunt quanta sit multitudo dulcedinis tue, Domine. Potest quoque cum quorumdam uerborum interpositione secundum beatum Augustinum taliter continuari, ut dicat perfectus uir qui prius aggratulabatur, tanquam a tribulationibus liberatus, et qui hic proxime ingemuit, pro consortio suorum in tribulatione, attendens bona Dei que intus in spiritu uidit; que bona a solis fidelibus in occulto uidentur, a malis uero non cognoscuntur, quia mali sola bona huius seculi norunt uidere, futuri autem seculi bona nec sciunt cogitare, unde in superbia et in abusione contra  iustum loquuntur; attendens, inquam, bona illa, et commendans ea hominibus, quos hic uult tolerare, non presentia amare, quasi admirans illa bona dicit ita: Domine, quam magna est multitudo dulcedinis tue! Dulcedinem uocat ipsam immortalem et ueram sapientiam Dei Patris, quam per uerbum suum incarnatum notificauit, et quam in presenti partim fidelibus dat, in futuro uero perfecte dabit. Per hoc utrumque uero quod ponit, scilicet, quam magna et multitudo, innuit quod tanta sit que nec numero nec modo possit comprehendi, iuxta illud: Et sapientie eius non est numerus. Magna, inquam, et multa est dulcedo tua, Domine, quam, licet celatam malis, tu tamen abscondisti, id est, reseruasti timentibus casto timore te, non homines, et tendentibus ad te. Talis est, quasi aliquis de loquentibus iniquitatem diceret. Ubi est illa dulcedo quam dicis? ostende mihi eam. Et iste diceret: Non possum uobis eam ostendere, quia non est uobis dicere: Gustate quam dulcis est Dominus, quoniam amisistis palatum  cordis de febri iniquitatis, sed solis timentibus Dominum potest ostendi, quoniam his solis Dominus eam reseruauit.

Perfecisti eis qui sperant in te. Tendentibus quidem ad te et timentibus abscondisti dulcedinem tuam; perfecisti autem eam, id est, perfectam quantum hic esse potest fecisti iam eam, et tandem perficies eis integre qui ita sperant in te, ut non timeant confiteri spem suam in conspectu filiorum hominum, id est, ut ante principes et quoslibet persecutores qui non filii noui hominis, sed filii hominum sunt, id est, qui in uetustate permanent, adhuc non erubescant profiteri fidem tuam. Hinc dicit Dominus in Euangelio: Qui erubuerit me coram hominibus, erubescam et ego eum coram Patre meo; qui autem non erubuerit me, nec ego erubescam eum. Noli igitur tu quilibet erubescere spem tuam, sed quemadmodum uiuit in corde tuo, ita habitet in ore tuo.

Abscondes eos in abscondito faciei tue. uere perfecisti  dulcedinem tuam manifeste sperantibus in te, quia tandem abscondes eos, id est, munies eos separatos a conturbatione hominum, a quibus necessario dum adhuc in area grana cum paleis sunt, perturbantur.

Et pones eos in abscondito faciei tue. Nota quod non promittit Dominus locum suis in paradiso, aut in sinu Abrahe, aut in celo, sed in seipso. Habitet enim hic Deus in te, et tandem faciet te habitare in se. Recipe eum hic in corde tuo, et ipse recipiet te in uultu suo. Quia qui nunc occulte tuetur suos in huius uite loco, tandem tuebitur eos in se ipso loco. »Quo modo autem locus sit in Deo, dicit beatus Augustinus, quod etiam si sibi esset uox dicendi, nulli esset auris audiendi?« Potest tamen quadam similitudine congrue hoc accipi, ut per absconditum faciei claritatem uultus eius accipiamus, in qua tandem Dominus bonos tanquam in arce munita collocabit, que est abscondita a malis, iuxta illud: Tollatur  impius, ne uideat gloriam Dei.

Proteges eos. Tandem quidem abscondes sperantes in te, nunc autem interim proteges eos in tabernaculo tuo positos, id est, in presenti Ecclesia, que locus est militie et peregrinationis.

A contractione linguarum. Hic enim assidue heretice et schismatice lingue lacerant, blasphemant. Nobis autem quid est faciendum? Recipiat se quisque in sanctam Ecclesiam, et teneat regulam ueritatis et unitatis. Et sic a contradictione linguarum manebit securus. Potest etiam Abscondes eos, quod de futuro legimus, de presenti dici sic: Perficies tandem, Domine, dulcedinem tuam his qui manifeste in te sperant. Nunc autem interim abscondes eos, id est, munies eos a conturbatione hominum. In abscondito faciei tue, id est, in secreto cordis eorum, ad iustitiam credentis, ubi faciem tuam absconsam conspiciunt, et sic proteges eos in tabernaculo tuo, et reliqua. Solent enim sancti uiri et perfecti, cum eis  insultatur a malis, et multa opprobria dicuntur, recipere se in cordis secretum, ubi dulcedine uultus Domini oblectantur, et quasi cum ipso Domino familiariter loquuntur, et ab ipso contra omnem turbationem confirmantur.

Benedictus Dominus. Postquam perfectus uir tanta beneficia Domini considerauit, scilicet, quod ipsum in se sperantem non permittet in eternum confundi; et quod de laqueo educet eum, et saluabit animam eius de necessitatibus, maxime propter id, quod hic proxime dixit, scilicet, quod multitudinem dulcedinis, quam malis abscondit, timentibus se reseruauit, et perficiet tandem eam manifeste sperantibus in se, quos nunc iterum in tabernaculo suo protegit; pro his, inquam, omnibus dicit: Benedictus sit Dominus, id est, exaltatus et auctus in membris suis sit Dominus. Et quia superius diffuse dicta fuerant, breuiter ea recolligit dicens: Quoniam mirificauit, etc. Quasi dicat: Merito dico benedictus sit Dominus, quoniam ipse hanc suam misericordiam predictam  mirificauit, id est, mirificam et desiderabilem fecit mihi perfecto uiro, et in me et in meis consortibus, quorum uice loquor. Perfectus enim hic uir quasi pro toto corpore Ecclesie accipitur. Et non in paucis mihi eam mirificauit, sed in ciuitate munita, id est, in multitudine Ecclesie, que munita est; uel quia populosa est sicut ciuitates populose sunt munite; uel quia fide, spe, caritate, tanquam propugnaculis, protegitur. Habet alia translatio: In ciuitate circumstantie. Quod beatus Augustinus sic exponit: Dicit quod ciuitas circumstantie olim fuit Ierusalem, quam gentes undique circumstabant, ubi erat et sacerdotium et templum, et ubi sacrificia offerebantur, et prophetie declarabantur; ubi etiam Dominus predicauit, docuit, miracula fecit, passus est, resurrexit, ascendit. Sed quoddam longe dignius post hec omnia fecit, scilicet, quod misericordiam Christi sui infra illum populum tanquam in uase non permisit claudi, sed, uelut fracto uase, nomen eius  ut oleum per omnes gentes effudit. Quod taliter fecit, quia Spiritum sanctum de celis misit, quo corda apostolorum quasi quedam robora accendit, et per illos gentium siluam undique incendit. Unde hic recte dicitur, quod Dominus misericordiam suam in ciuitate munita, id est populosa, mirificauit.

Ego autem dixi in excessu. Dico: Benedictus sit Dominus, quoniam mirificauit misericordiam suam in ciuitate munita; et tamen ego in hac mirificatione positus in excessu, id est, in ecstasi mentis mee, pro pauore scilicet tribulationum, quas, ut hec mirificatio per me fieret, uidi seuituras in me, et consortes meos, non solum a persecutoribus exterius, sed etiam interius a falsis fratribus, et ideo timens impedire, dixi: Domine, proiectus sum a facie oculorum tuorum. Quasi dicat: Mala que in me seuiunt ostendunt me amisisse misericordie tue contuitum. Nam si me respiceres, non me tanta pati sineres. Dicit beatus Augustinus quod ex hoc loco occasionem  habuit psalmi titulus, quia ponitur hic excessus. Et potest reliqua quoque pars exstasis, scilicet, ad superna intentio, hic notari, si sic dicatur: Ego in excessu mentis mee positus, id est, excedens me hominem, ut sublimitatem misericordie tue attenderem, dixi: Domine, proiectus sum a facie, etc., non sum dignus tanta tua misericordia ut prius.

Ideo exaudisti. Ego quod non me extuli, sed humiliaui, et accusaui dicens: Ego proiectus sum a facie oculorum tuorum. Et in tantis tribulationibus clamare ad te pro hac tribulatione non dedisti, et ideo tu exaudisti uocem orationis mee et meorum consortium dum clamarem ad te, id est, quia clamaui non ore, sed cordis intentione, ad te Dominum tantum, non ad aliud.

Diligite Dominum, omnes sancti eius. Perfectus uir expertus humilitatem in tribulatione. Et quod Deus ipsum clamantem ad se exaudiuit, hortatur nos ut eum imitantes clamemus ad Dominum, dicens: Diligite non uos, uel mundum, sed diligite Dominum,  id est, clamate ad Dominum. Ille enim uere clamat ad Dominum, qui contemnit mundum, et abnegat seipsum. Diligite, dico, omnes per hoc futuri sancti eius, et debetis diligere, quoniam Dominus requiret ueritatem, id est, hanc ueram dilectionem ubi possit inueniri. Quid enim uerius quam creaturam Creatorem, que nec per se potest subsistere, a quo pendet suum esse, diligere. Requiret, inquam, ueritatem, et remunerabit etiam falsitatem, quia facientibus superbiam, id est, quecunque peccata, superbia enim principium est omnis peccati, et hoc abundanter, id est, perseueranter; illis, inquam, retribuet pro meritis suis Dominus. Potest quoque ueritas ista contra falsitatem illorum accipi de quibus supra dixit: Qui uidebant me, foras fugerunt, et quos notos uel uicinos uocauit. Et superbia plane in eisdem contemnentibus unitatem notari. Nam et illorum falsitatem et ueritatem eorum qui seruant unitatem, tandem discutiet Dominus, et utramque remunerabit. Et ne longum  uideretur hoc exspectare infirmis, quia non dixit, retribuit, sed retribuet, hortatur eos dicens ut patienter exspectent. uiriliter agite, et non dico in corpore, sed cor uestrum confortetur in perseuerantia, ne sitis manibus dissolutis, et genibus debilitatis. uos dico omnes qui speratis in Domino, quia uere diligitis eum. Sciendum quod psalmus iste, quem Augustinus et Cassiodorus secuti, in persona perfecti uiri cuiuslibet legimus. In persona quoque capitis partim pro se, partim pro membris suis, loquentis, a quibusdam legitur, iuxta quod titulus sic exponetur: Iste psalmus refertur non ad historiam sed in finem, id est, in perfectionem, attributus uero Dauid, id est, capiti. Psalmus, dico, dictus ab eo in ipso passionis agone pro ecstasi, id est, pro pauore mortis, non quod fas sit intelligere ullatenus ex se mortem timuisse, sed tantum ex nostra quam in se transfigurauit infirmitate, ut alibi dictum est. Et est quasi dicat: Domine Pater, Adam sperauit in se, et  ideo confusus est; ego autem speraui in te, et ideo etsi uidear ad horam confusus ab inimicis meis, hec confusio tamen non erit eternalis. Et ut non confundar in eternum, libera me, Domine, id est, resuscita me non in iustitia mea, sed in tua iustitia, qua me immunem a peccatis fecisti. Et tu altus inclina ad me humilem aurem tuam, id est, propitiationem tuam. Et accelera ut eruas me, id est, ut non differas resurrectionem meam in communem resurrectionem. Et ut tandem eruas me, nunc interim sis Deus protegens me. Et sis mihi domus refugii contra ipsos inimicos meos, ut facias me saluum, id est, perseuerantem, ne ab ipsis frangar. Et merito a te hoc postulo, quoniam tu solus fortitudo mea es, id est, hoc quod ego contra eos fortis sum, non a me habeo, sed a te. Et tu es refugium meum, id est, non ego mihi sum refugium, sicut Adam fuit sibi refugium, quia refugit ad se, et perdidit se. Ego uero refugiam ad te, ut inueniam me. Et tu reduces me, id est, de  angustia Iudaici populi deduces notitiam meam in latitudinem gentium. Et sic enutries me, id est, plura membra mihi capiti adiunges, et crescere me facies. Quod taliter facies, scilicet, educendo me per resurrectionem de laqueo, quem absconderunt mihi, id est, de morte, quam occulte parauerunt mihi inimici mei Iudei. Quod merito facies, quoniam tu solus es mihi protectio; ego autem mihi sum deiectio. Et quia tu uere educes me, ideo secure commendo spiritum meum in manus potentie tue. Commendatum enim proprie est, quod cum ea securitate datur alicui, ut quando uoluit qui commendauit, illud recipiat. Et merito tibi commendo, quia tu reddes mihi eum, quia redimes me a morte, quia iam redemisti me per immunitatem peccati, cum sis Deus ueritatis, non fallens, scilicet, in promissis. Unde etiam quod de mea resurrectione per prophetas promisisti, uere adimplebis.

Odisti omnes. Deus quidem es ueritatis, sed non es Deus falsitatis, quia odisti Iudeos obseruantes uanitatem, id est, magis uolentes amittere innocentiam per  mortem meam, quam me uiuente perdere locum et gentem. Quod superuacue faciunt, quia tamen amittent locum et gentem. uel potest dici quod uanitatem Iudei fecerunt, quando milites ad sepulcrum custodiendum posuerunt, timentes ne discipuli Dominicum corpus furarentur, et dicerent plebi: Surrexit a mortuis. Quod superuacuum fuit, quia eis nolentibus ac nescientibus tertia die resurrexit.

Ego autem in Domino speraui. Illi quidem uanitatem obseruant, ergo autem non obseruo uanitatem, quia adhereo ueritati. Nam speraui in te, Domine, et ideo exsultabo et letabor, id est, plenarie gaudebo non in mea iustitia, sed in tua misericordia, sicut prius. Et merito gaudebo in te, quoniam sicut Adam elatum despexisti et necessitatibus multis damnasti, ita respexisti me adeo humiliatum, ut nec uoluntate a te deuiauerim. Et saluasti animam meam de necessitatibus, id est, de peccatis omnibus per ueram innocentiam mihi datam. Et non conclusisti, id est, nec  permittes concludi me in manibus inimici, id est, Iudaici populi, ut prorsus nomen meum auferat, sed statuisti iam et statues pedes meos, id est, apostolos meos per quos gradior in loco spatioso, id est, in diffusa multitudine, tam Iudeorum, quam gentium, qui ab eis uerbum ueritatis audient.

Miserere mei, Deus. Hactenus caput pro seipso locutum est, hic autem pro suis loquitur. Quasi dicat: Domine, bonis principiis bonos exitus iunge, et sicut mei in me ipso misertus es, ita etiam miserere mei in meis. Et opus est, quoniam tribulor, id est, tribulantur mei intus et exterius, in quibus quia ego sum, tribulor et ego. Et hoc ideo, quia oculus meus, id est, ratio meorum conturbata est a puro contuitu ueritatis, quem prius habuit in ira illa quam preuaricator Adam promeruit. Et anima mea, id est, sensualitas mea est etiam conturbata. Et uenter, id est, illud quod mollius in meis, scilicet, caro ipsa est, conturbata. Neque sensualitas mea uel nostra illicita  appeteret, neque caro ita fragilis esset, si Adam non peccasset. Et nimirum si hec omnia eis sunt conturbata, quoniam uita ipsa meorum, que eterna esse debuit, defectum passa in dolore, id est, in ira illa pro qua semper eis dolendum est! Quod enim iram consequitur ut grauius uideretur, pro ira ipsa posuit. Et anni meorum, qui deberent esse eterni, defecerunt in gemitibus, id est, in eadem ira, pro qua semper ingemiscendum est, quod est grauius. Et uirtus, id est, constantia, meorum est infirmata per eamdem iram, ita ut sit in paupertate, id est, in omni indigentia plena. Et ossa mea mea, id est, intellectualitas mea, que erat precipuum robur meorum, est conturbata. Et pro his omnibus restituendis, que ira illa turbauit, sum factus opprobrium, id est, uiriliter sine omni respectu damnatus apud omnes inimicos meos. Iuxta quamdam Translationem: uel sum factus opprobrium super omnes inimicos meos, id est, maiori contemptui habitus sum omnibus inimicis meis, tam Iudeis quam gentilibus, militibus scilicet  Pilati, qui eum crucifixerunt, et inter inimicos singulariter factus sum ualde opprobrium uicinis meis, id est, Iudeis, de quorum lumbis exiui, et ideo factus sum timor notis meis, id est, his qui me prius perfecte nouerant, apostolis, scilicet, qui uidentes eum capi, relicto eo, fugerunt. Et illi etiam alii discipuli qui uidebant me, id est, qui attendebant in me super egenum et pauperem, quia uiderant me prius ut Deum miracula facientem, et docentem. Illi, inquam, tunc fugerunt foras a me Deo in me hominem simplicem existimandum, et datus sum obliuioni apud eos, remotus a corde eorum tanquam quilibet mortuus. Putauerunt enim me subiacere legi morientium. uel illi qui dixerunt: Nos putabamus quod ipse redempturus esset Isrel, et ideo factus sum apud eos tanquam uas perditum, id est, confractum, id est: uiluit eis quidquid eos docueram, tanquam uilescit humor emanans de uase perdito, id est, confracto.  Quod inde contigit, quoniam audiui, id est, patienter sustinui, uituperationem multorum, id est, Iudeorum et gentilium militum commorantium in circuitu, id est, diligentium locum et gentem, et cetera terrena, que in rota temporis circumeunt, scilicet, quia de cruce non descendi cum insultantes mihi dicerent: uah! qui destruis templum Dei, et in triduo illud reedificas; et: Si Filius Dei es, descende de cruce, et similia; et ideo commorantes in eo circuitu, dum, putantes me simpliciter hominem, simul conuenirent aduersum me, consiliati sunt accipere animam meam, id est, ut me interficerent, et nomen meum prorsus delerent. Sed non potuerunt, quia ego speraui in te, Domine. Et, dixi: Eripe me de manibus inimicorum meorum Iudeorum, et a persequentibus me gentibus. Quod debes facere, quia es Deus meus et meorum. Et sortes mee et meorum sunt in manibus tuis, quia nichil eligemus nobis, nisi que ad me pertinent. Et ut eripias me, illustra faciem tuam super me, qui nolo esse libertus tuus, sicut Adam fuit, sed sum seruus  tuus, id est, ita clarifica me resurrectione et ascensione, ut euidens sit me ad te pertinere. Et saluum me fac, id est, meos perseuerare non in sua iustitia, sed in tua misericordia, ne confundantur eterna confusione. Et debes facere, quoniam ipsi inuocauerunt te in se, non aliud. In quibus quia ego sum, ego inuocaui te, impii autem qui te Deum suum non faciunt, Iudei scilicet persequentes me, erubescant eterna confusione, et in presenti deducantur in infernum, et dolosa labia eorum tandem fiant muta. Que modo loquuntur iniquitatem aduersus me iustum in superbia, cum dicunt: Non habemus regem nisi Cesarem. Et in abusione rerum, quia malunt retinere locum et gentem, quam innocentiam. Non uero attendunt quanta sit multitudo dulcedinis tue per me mundo promisse et conferende.

Quam abscondisti, et reliqua. Sententia in his quatuor uersibus eadem manet, que et in superiori lectione.

 Benedictus Dominus. Ex omnibus superioribus sicut prius dicit Benedictus sit Dominus. Et quia sparse dicta sunt, breuiter ea recolligit, dicens: Quoniam per apostolos suos mirificauit omnem misericordiam suam per me mundo exhibitam, id est, meis, in ciuitate munita, sicut prius.

Ego autem. Dominus quidem mirificauit misericordiam suam. Ut hec autem mirificatio fieret, dixi ego in euidentia rei: Domine, proiectus sum a facie oculorum tuorum. Ut quid me dereliquisti? Quasi dicat: In tantum me humiliaui, et affligi permisi, ut uiderer indignus quam tu respiceres: dixi hoc, inquam, in excessu mentis, id est, quasi ecstasi pre pauore mortis positus, quem pauorem non ex se, sed ex nostra quam portabat, pertulit infirmitate. Et quia ergo me in tantum humiliaui, ideo exaudisti, Domine, uocem orationis mee: id est intentionem cordis mei, dum clamarem ad te pro meis. Et ut uos exaudiat, diligite Dominum, et sic clamate ad eum,  omnes sancti eius, et reliqua. Hic quoque ad finem sententia prioris lectionis non mutatur.



IN PSALMUM XXXI. Ipsi Dauid intellectus.



ARGUMENTUM.

Oratio Ezechie, quia in languorem ob superbiam inciderit; conuenit et ceteris sanctis simili statu degentibus.



EXPLANATIO.

Hic cum penitentie psalmus sit, primo Dauid meminit propter titulos Dominum Christum, quoniam ad ipsum respicit quidquid penitens iste dicturus est. Deinde intellectus ideo sequitur, quia nullus peccatum nisi qui intellexerit, plangit: meritoque psalmus talis est inscriptione prenotatus. Ubi se deterioratum peccator tardius intellexit, quia peccata que confestim prodi debuerant Domino se diutius tacuisse confessus est, audiens a Domino: Intellectum dabo tibi, et instruam te. In prima parte psalmi penitens loquitur,  peccatum suum euidenter agnoscens, penam suam merito districtionis indicens. Quoniam noxia facinora credidit occulenda, ubi breuiter principium et narratio continetur. In secunda parte sola correctio est. Nam cum se propria confessione damnauerit, a Domino sibi credidit esse parcendum. Tertia parte penitudinis bona commendans, etiam sanctos in hoc mundo asserit Domino supplicare, in quo sibi merito testatur esse refugium. Quarta Dominus ad eius uerba respondens, sperantes in se circumdare misericordia pollicetur. Que quatuor partes interiectis diapsalmatibus diuiduntur, nisi quas in diuinationibus sequi constat esse propositi.



COMMENTARIUS.

Beati quorum remisse sunt iniquitates. Commendatur nobis psalmus diuine gratie et iustificationis nostre nullis nostris meritis precedentibus, sed sola gratia preueniente. Cuius titulus est Intellectus Dauid, non quod et alii intellectum non habeant, sed quia iste precipuum specialiter quemdam intellectum  maxime omnibus necessarium aperit. Instruit, uidelicet, ut nemo uel libertatem arbitrii, uel merita sua, sufficere sibi ad beatudinem credat, sed sola gratia Dei se saluari posse intelligat. Et ait propheta in hoc psalmo contra populum illum arrogantem superbe ceruicis, qui iustitiam suam statuere uoluit, iustitie autem Dei subditus esse noluit, quia per se saluari posse credidit, et ideo gratiam Dei contempsit. Que uere dicitur gratia gratis data, quia non eam precedentia conferunt merita, quapropter recte Psalmus iste intellectus Dauid intitulatur. De hoc intellectu dicit beatus Augustinus: »Manifeste plane intellectus est. Nemo iactet opera sua ante fidem. Nemo sit piger in bonis operibus accepta fide, quia sola gratia hoc facit, ut Deus non reddat debitam penam, sed donet indebitam gratiam. Debet uindictam, et donat indulgentiam. Incipite ergo esse in fide per indulgentiam.« Rursus ut plus addat de eodem intellectu, dicit, intellectus uero uel ipsa intelligentia  est. Nemo presumat ad regnandum de sua iustitia, nemo etiam presumat ad peccandum de diuina misericordia; sed quisque secundum quod sibi conscius fuerit aut doleat corrigendus, aut gaudeat approbandus. Si se deuiasse inuenerit, redeat ut ambulet in uia. Si in uia stat, ambulet ut perueniat, et ita nemo superbiat extra uiam. Nullus sit piger in uia. Prima autem intelligentia est, ut noueris te esse peccatorem; consequens uero huius intelligentie est, ut cum in fide bene ceperis operari per dilectionem, ne hoc meritis tuis ascribas, sed diuine gratie attribuas. Et sic non erit dolus in te, ut aliud habens in corde, aliud in ore, sicut in illis quos Dominus in Euangelio similes dealbatis monumentis dicit, quia extrinsecus hominibus apparent iusti, intus autem pleni sunt dolo et iniquitate. uere enim dolosus est, qui, cum sit iniquus, pretendit se iustum defendendo iniquitatem suam. Et quia totum per quod saluamur soli gratie est ascribendum, non illi sunt beati  in quibus Dominus peccata non inuenit. In omnibus enim inuenit, quia omnes peccauerunt, et omnes egent gloria Dei. Si illi uero soli sunt beati, quorum iniquitates ante gratiam intense superueniente gratia sunt remisse, id est, indulte, et possumus hic dicere iniquitates et originalia et actualia peccata, iuxta quod sequitur: Et quorum tecta sunt peccata, erit repetitio non ex necessitate narrantis, sed ut expressius Ecclesie iniquitates remisse ostendantur. uel si uolumus diuersificare, accipiemus per iniquitates originalia, per peccata uero actualia, que ex propria transgressione nobis insunt, et secundum hoc simpliciter dicetur. Illi uero sunt beati quorum iniquitates in originalibus sunt remisse, id est, indulte; et quorum peccata actualia sunt tecta, id est, abolita per gratiam. Tegit Deus peccata, quia non uult punire. Non uult ea cognoscere, quia mauult ignoscere. Et ideo tecta sunt peccata. Tecta quidem, non ut uiuant, sed ut non uideantur. Auertit enim Deus faciem suam a peccatis, non ut ad nos eam uertat.  Item tecta sunt peccata, non ut nesciantur, sed non imputentur. Quod statim subsequitur. Quasi dicat: Recte affirmo quod illi sunt beati, quorum iniquitates et peccata sunt tecta. Nam ille uir uere est beatus, cuius Dominus non imputabit peccatum, id est, in quem Dominus non uindicabit aliquod peccatum ante gratiam, siue originale, siue actuale, neque aliquod post gratiam, quia si quid peccauit post perceptam gratiam, non est in spiritu eius dolus, id est, in corde eius, quia non defendit peccatum suum, sed humiliter confitetur. In illorum enim spiritu uere est dolus, qui iactando merita defendunt peccata sua. Quia cum iustitia sonet exterius, iniquitas latet interius. In quorum, scilicet, peccatorum defensione frustra laborant, quia dum se ut iniquitatem suam recognoscant nolunt humiliare, sed defendendo eam se exaltare, destruitur eorum fortitudo, quia nullus in se fortis est, sed in Domino. Iuxta illud: Nam uirtus in infirmitate perficitur. Potest quoque istud,  scilicet, Nec est in spiritu eius dolus, per se et de alio accipit, ut ita dicatur: Ille uir est beatus, cui non imputabitur peccatum. Et ille etiam beatus, in cuius spiritu non est dolus. Habet alia Translatio: In ore eius, iuxta quod spiritus pro uoce, sicuti placet, hic accipitur.

Quoniam tacui, inueterauerunt. Hoc dicit propheta non propter se, sed in persona illius superbi populi, contra quem in hoc psalmo loquitur. Quasi dicat: In spiritu quidem illius qui beatus est, non est dolus, sed in meo spiritu est dolus, quia tacui quod clamandum fuit, et clamaui quod tacendum fuit tota die, id est, assidue. Tacui enim, unde proficerem; clamaui, unde deficerem. Tacui confessionem, clamaui presumptionem; tacui peccata, clamaui merita. Et ideo inueterauerunt ossa mea. Nam si tacerem merita, et clamarem peccata, tunc innouarentur ossa mea, id est, uirtus mea robusta esset in Domino, quia hoc modo inuenirer in me infirmus. Quia autem tacui  peccata, clamaui merita, inueterata sunt ossa mea, id est, in uetustate permanserunt, quia confitendo peccata nolui amare nouitatem. Qui autem sunt reparati a peccatis, per misericordiam sunt.

Quoniam die ac nocte. Ideo inueterauerunt ossa mea, quoniam manus tua, id est, flagellatio tua grauata est super me superbum presumptione, non humiliatum confessione, die ac nocte, id est, assidue. uel in prosperitate et aduersitate. Est autem dictum ad similitudinem uerberantis magistri, qui superbo puero non parcit. Dominus autem exaltantem se humiliat, id est, super illum manum grauat. Et ideo, quia iste noluit humiliari confessione iniquitatis, passus est pondere diuinitatis, id est, debilis ad quemlibet motum refrenandum factus est, ut ad cor rediret, et se peccatorem cognosceret. Quando uero perferebat grauem manum Domini humiliantis, statim sensit quam facilem manum Domini subleuantis, quia peccata sua attendit, et respuit, uel resipuit. Quod subsequenter  innuit cum dicit: Conuersus sum in erumna mea. Quasi dicat: Manus tua, Domine, grauata est super me, et in hac erumna mea, id est, in hac continua miseria, et attributione, quam patiebar ex aggrauatione manus tue, sum conuersus ad te. Et hoc ideo, dum, pro quod, configitur spina, id est, compuncta est conscientia mea per legem. Lex enim fixit spinam, id est, compungi fecit conscientiam, quia lex admonuit ut se quisque reum agnosceret, uidens se eam non posse implere. Habet autem quedam translatio: Dum configitur spina. Quod uere bene congruit huic sententie. Spina enim feruntur corpora recta et erecta. Et ideo per spinam recte intelligitur superbia de propria iustitia, que etiam superbia per legem que omnia conclusit sub peccato est humiliata. Et sciendum quod hac dicit in persona tantum illorum qui de illo superbo populo pro quo dixit, Quoniam tacui, et reliqua, conuersi sunt. uel forte sui ipsius persona iuxta priorem statum.

Delictum meum. uere conuersus sum. Nam aggrauata  super me manus tua, et spina confixa, cognoui delictum, quod contra precepta feci; et iniustitiam, id est, quodcunque aliud peccatum meum esse, id est, ex uitio meo processisse. Et feci tibi cognitum utrumque, et delictum et ipsum meum esse, non tuum, uel fati, uel alicuius talium. Et non abscondi, id est, aperui iniustitiam esse, inhumiliter per confessionem, ut tu absconderes eam misericorditer per non punitionem. Quando enim quis aperit peccata sua Domino confitendo, ipse abscondit ea non puniendo. Et cetera, si ipse abscondit ea non confitendo, Dominus aperit ea puniendo.

Dixi Confitebor. uere cognitum feci delictum et iniustitiam meam. Nam dixi, id est, proposui in corde meo istud: Confitebor Domino iniustitiam meam, id est, omne peccatum meum. Et ita quod aduersum me, non aduersum ipsum Dominum. Multi enim confitentur iustitiam suam, ut ille qui dicit: Nihil quidem peccaui, aut ego quidem feci istud, sed non est peccatum.  Multi uero, etsi confitentur iniustitiam suam, tamen non aduersus se, sed aduersus Dominum, ut ille qui dicit: Ego quidem peccaui, sed non est culpa mea: quia Deus me talem qui facile peccarem fecit. Aut quia fatum hoc fecit, uel constellatio, uel inimica gens tenebrarum, que rebellat Deo, et ideo facit homines peccare, uel quodlibet tale. Et hi omnes qui talia dicunt de longinquo circumeunt ad Dominum accusandum, quia de compendio uenire nolunt ad ipsum placandum. Si enim breuiter dicerent: Domine, quod nos peccauimus, non tu, non fatum, non constellatio, nec aliquid talium accusandum est, sed nos soli, quia cum liberum arbitrium nobis dedisses, non consensimus diabolo uolentes et scientes. Si, inquam, talia dicerent, de compendio ad placandum Dominum uenirent. Dixi quod in proposito meo confitebor Domino, et adhuc non erat uerbum in ore, et iam auris Domini erat in corde, quia tu, Domine, statim cum proposui, remisisti mihi non solum peccatum,  sed impietatem peccati. Peccatum enim dicitur malum quod fecit; impietas uero peccati, quod non in se, sed in Dominum ipsum retulit.

Pro hac orabit. Hoc iterum dicit contra superbum illum populum, qui gratiam de qua remittuntur peccata, de sua presumens iustitia, non quesiuit. Et sic continuatur: Tu quidem, Domine, remissionem peccati fecisti mihi. Et pro hac remissione orabit te, ut perueniat ad te omnis futurus sanctus, per ipsam tunc quando congruum erit orare, quia erit qui exaudiat, scilicet, in tempore opportuno, id est, in tempore gratie. De quo dictum est: Ecce nunc tempus acceptum, et reliqua. Et quia preuidit in illo tempore accepto plures hereses esse futuras, predicit nobis eas, ut nos premuniat ab eis. Et conuertit se ad nos. Quasi dicat: Omnis quidem sanctificatus per gratiam orabit ad Dominum, sed tamen non omnes ad eum peruenient, quia positi in diluuio aquarum multarum, id est, in profunditate multarum doctrinarum hereticarum,  non approximabunt ab eo. Per aquas multas accipe uarias doctrinas, et peregrinas hereticorum. Alia enim aqua, id est, doctrina, fuit quod faceret homines peccare, alia constellatio; tertia quod inimica gens tenebrarum, que rebellat Deo, et plures alie tales, contra quas dictum est: Bibe aquam de cisterna tua, et de fluento putei tui. Putei enim sunt apostoli, quorum doctrinam debemus bibere, id est, insistere. His etiam aquis multis est contraria illa una aqua, que de ipsius intimo fonte pure ueritatis aqua, scilicet, humiliationis cordis, que quid aliud docet, quam hominem se humiliare, semetipsum abnegare, atque prorsus contemnere? Hec autem aqua non in Aristotelicis, non in Platonicis, non in aliquibus philosophicis dictis reperitur, licet multa mirabilia ibi continentur; sed solus ille eam tradidit, qui cum esset diues, pro nobis factus est pauper, et cum esset innocens, pro nobis ablui uoluit et uictimari.

Tu es refugium. Apostropham ad Deum facit. Quasi dicat: Contra has aquas multas strepentes, prementes,  sed non opprimentes, urgentes, sed non demergentes, es tu, Domine, refugium meum, liberans me, a tribulatione, que per has strepentes aquas circumdedit iam et circumdabit iam. Tu dico, exsultatio mea eus in spe, et, ut tandem sis in re, erue me ab omnibus inimicis meis circumdantibus me.

Intellectum tibi dabo. Ita continuatur superius ad principale: Dixi in corde meo: Confitebor, et reliqua. Et me hoc dicente, tu iam in foribus aderas, et uolenti ingredi ad te occurrebas. Quia dixisti: Accede, fili, ego dabo tibi intellectum bonum uite, scilicet, ut peccatum cognoscas, et sic de te non presumas, sed confitendo peccata et bene operando ad me gaudeas, quousque illuc peruenias, ubi non sis in spe, sed in re, Dabo, inquam, intellectum, et in uia hac, qua, dato intellectu gradieris, id est, in bene operando instruam te, non ut tibi hereas, sed ut ab ea non aberres, et in ea proficias. Et hoc modo instruam te, quia firmabo oculos meos super te, id est, dirigam  in te lumen intelligentie mee conformando oculos misericordie mee super te, ut tu non auertas oculos tuos a me.

Nolite fieri sicut equus et mulus, quibus non est intellectus. Hucusque egit de his qui clamant peccata, et tacent merita. Principaliter autem hic se conuertit ad illos qui tacent peccata, et clamant merita, ut superius ille predictus populus exhortando eos ut resipiscant. Quasi dicat: Quando quidem apparet in me quod in solis confidentibus remittit Dominus peccatum et promittit intellectum et instructionem in uia, etc. Ergo uos, qui hactenus iactatis merita, et tacuistis scelera, nolite fieri de reliquo sicut equus et mulus, id est, irrationales et indomiti, ut proprio uestro sessori, Domino, scilicet, non obtemperetis, sed ipsum excutiatis, et non cognoscatis, sicut faciunt maxime indomiti equi et muli. uel quia equus subiicit se cuicunque sessori, et mulus cum sit oneriferum animal, patitur se a quocunque onerari. Potest  iuxta hanc quoque similitudinem ita dici: Nolite fieri sicut equus et mulus, id est, nolite cuicunque subiici, uel a quocunque onerari doctrinis uariis et peregrinis, ut per hoc sitis similes equis et mulis. Quod non debetis, quia mulis et equis non est intellectus, id est, ratio sicut in uobis.

In camo et freno maxillas eorum constringe, qui non approximant ad te. Apostropha ad Dominum. Quasi dicat: Hortor superbientes de iustitia sua, ut nolint fieri sicut equus et mulus. Qui autem uolunt id fieri, ut sint sicut equus et mulus, et ideo non approximant ad te humiliando, sed eorum maxillas, id est, iactantiam eorum constringe, tu, Domine, in camo et freno, quod unum est, et hic pro eodem accipitur quocunque scilicet diuino flagello in presenti. Damnantur enim plerumque mali duplici contritione, hic scilicet et in futuro. Et per maxillas, quibus os mouetur ut loquatur, recte iactantia de meritis significatur. Quia uero maxille mandibule sunt, accipit Cassiodorus  hic per camum et frenum subtractionem tantum temporalium bonorum. Et non est hoc maleuolentie uotum, sed enuntiatio pene illorum.

Multa flagella peccatoris, sperantem autem in Domino misericordia circumdabit. uere, Domine, constringes non approximantes ad te, quia multa erunt flagella peccatoris non confitentis, sed defendentis peccata sua, quia et hic et in futuro flagellabitur. Et quia posset obiici quod etiam boni flagellarentur, remouet illa non esse flagella, sed misericordiam. Aliter enim flagellat Dominus seruum, ut expellat, aliter filium quem in hereditatem recipiat. Et est quasi dicat: Peccatores quidem flagellabuntur, sperantes autem in Domino non flagellabuntur; sed misericordia, id est, pia et paterna correctio, circumdabit, id est, muniet eos.

Letamini in Domino. Quia misericordia Domini tantum circumdabit sperantes in ipso Domino, ergo uos, iusti, id est, per misericordiam Domini reparati et facti iusti, letamini corde, et exsultate corpore, id  est, plenarium gaudium habete in Domino. Et gloriamini, id est, non solum libenter flagella misericordie sustineatis, sed etiam gloriamini in eis, omnes uos qui non distorti, sed recti corde estis. Recti corde dicuntur illi qui cor suum ita secundum uoluntatem Dei dirigunt et complanant, ut nichil factum ab ipso eis displiceat; et quidquid patiuntur, iuste se pati opinentur. Distorti uero corde sunt, qui uoluntatem suam uoluntati Dei preponunt, et quibus displicent que ab ipso fiunt, atque se iniuste pati quelibet mala opinantur. Unde in aliquam harum prauarum sententiarum incidunt, scilicet, ut haud dicant Deum non esse, aut iniustum esse. Aut diminuentes ei regimen, dicant eum terrena non dispensare.



IN PSALMUM XXXII. In finem Psalmus Dauid.



ARGUMENTUM.

Post uictoriam de Assyriis carmen triumphale  componitur, in quo docetur irrite spei esse omnia quibus preter Deum mortales exsultant.



EXPLANATIO.

Hortatur in hoc psalmo propheta Ecclesiam fidelem ad psalmodiam, enumerans potentiam factaque Creatoris, ut ad laudes eius auidius festinet, cum uirtutem ipsius pietatemque cognoscit. Per totum quidem psalmum propheta loquitur, sed in prima sectione monet iustos in Domino gaudere, qui creaturas suas mirabili potentia continet; secunda exclamat beatum esse qui ad eius meruit pertinere culturam, significans tempora Christiana, in quibus erat multitudo gentium creditura.



COMMENTARIUS.

Exsultate, iusti in Domino. Titulus est: Psalmus ipsi Dauid, prophete, scilicet uel cuilibet perfecto attribuendus. Dicunt expositores sancti hunc psalmum continuari superiori. Et uidetur satis congruum,  quia sicut in superiori hortatus est ut nullus presumeret de meritis suis ante uidere, cum nullus saluetur nisi per gratiam: hic ita hortatur fideles iam factos, id est, iustos, ut non habeant fidem otiosam. Fides enim sine operibus mortua est. Potest ergo in superiori psalmo pars illa sententie de primo titulo notari, scilicet, nemo iactet bona opera sua ante fidem. In hoc uero psalmo pars reliqua, scilicet, nullus sit piger in bonis operibus accepta fide. Et est quasi diceret: Iniusti, id est, infideles, exsultent in mundo, ut transeunte mundo transeat eorum exsultatio; uos autem iusti, id est, fideles credentes in eum qui iustificat impium, exsultate in Domino, non in mundo, ut sicut Dominus eternus est, ita exsultatio uestra sit eterna. Et quia ita conuenit exsultare, ut laudent illum in quo nichil est quod displiceat bonis, et cui omnis ille placet, cui ipse non displicet, congrue subdit: Rectos decet laudatio, Rectos uocat iustos. Et sunt recti, ut supra dictum est, qui non uoluntatem Dei distorquent, sed secus  eam cor suum dirigunt, grati ei in omnibus que ab ipso fiunt. Quia et si in aliquo perturbat eos humana fragilitas, consolatur eos diuina equitas. Et ideo laudat Deum et in aduersitate et in prosperitate, quoniam talis laudatio decet solos rectos, id est, iustos. Iniusti enim et distorti non sic laudant Dominum. Unde dictum est: Si bene feceris ei, benedicet tibi; si uero male ei fuerit, non benedicet te; imo reprehendet, dicendo te iniustum qui crucias eum, cum alios nequiores eo non punias.

Confitemini Domino. Quia rectorum est laudare Deum: ergo uos, iusti, confitemini Domini, id est, laudate Dominum in cithara, et psallite et in psalterio. Cum dicit: Confitemini in cithara, et psallite, noli intendere animum ad theatralia organa, sed ad spiritualia. Cithara enim ab inferiori parte sonat, et nos ex inferiori nostro habemus unde dupliciter Deum laudare possumus, ex prosperitate, scilicet, et ex aduersitate. Est enim quedam terrena prosperitas,  cum sani uiuimus secundum carnem, et cum ea quibus uiuimus abundant, et cum fructus large proueniunt; que quia ad terrenam uitam pertinent, ingratus existit quisquis ex eis non laudat Dominum. Est item quedam terrena aduersitas, cum in languoribus et uariis tribulationibus laboramus. Ex quibus etiam debemus laudare Deum, scientes hoc non fieri nisi ex illius suaui dispositione. Cuius sapientia attingit a fine usque ad finem fortiter, et disponit omnia suauiter. Rursus si ea quibus uiuimus defuerint, et si fructus non large prouenerint, aut si hec per uiolentiam nobis ablata fuerint, inde etiam laudemus Dominum, citharizantes ei cum citharista illo precipuo qui dixit: Dominus dedit, Dominus abstulit; sicut Domino placuit, ita factum est; sit nomen Domini benedictum. Quia et si auferuntur que dedit, non tamen ipse aufertur qui dedit. Psalterium autem de superiori parte resonat; et tu aliquis attendens superna dona Dei,  scilicet, quid preceptorum tibi dederit, et qua celesti doctrina te imbuerit, et quid desuper ex illis intimo fonte pure ueritatis pre aliis tibi concesserit, lauda Dominum, psallendo ei in psalterio decem chordarum. Decem enim chorde decem precepta sunt, ex quibus tria pertinent ad dilectionem Dei, septem uero ad dilectionem proximi. De quibus in huius tractatus principio satis expeditum est. In quibus decem preceptis tange psalterium adimplendo legem, quam Dominus Deus tuus non uenit soluere, sed adimplere. Ille psallit Domino in psalterio decem chordarum, quisquis bene operando laudat Dominum in adimpletione legis, que continetur in decem preceptis.

Cantate ei canticum nouum. Quia lex se habet et ad uetustatem et ad nouitatem, appositum est hoc ad determinationem. Quasi dicat: Hoc modo hortor confiteri et psaltere Domino in psalterio decem chordarum, ut cantetis ei non lingua, sed uita, canticum,  non uetus, sed nouum. Canticum enim nouum nemo cantat, nisi renouatus per gratiam. Et est nouum canticum, noua caritas, ut non tantum quisque diligat amicum, sed etiam inimicum, sicut seipsum, sicut uetus canticum est uetus animositas. Cantate, inquam, Domino, et bene psallite ei preceptori uestro, scilicet, ut in nullo ei displiceatis. Quod erit si psallatis ei in uociferatione, id est, in immensa et ineffabili mentis exsultatione. uociferatio enim, siue iubilatio, est sonus quidam, significans cor parturire quod non potest dicere. Et talis laus cum sit ineffabilis, non decet nisi ineffabilem. Ineffabilis autem est, quem fari non potest. Et si fari non potes, et tacere non debes, quid restat nisi ut iubiles, id est, ut cor gaudeat sine uerbis, et immensa latitudo gaudiorum excedat metas syllabarum?

Quia rectum est uerbum Domini. Ideo debetis psallere Domino in uociferatione, quia uerbum Domini quod erat in principio, id est, Filius Dei Patris, rectus  est, quia nullum fallit. Nihil enim promittit et non reddit. Quod si faceret, non rectus, sed obliquus esset. Et omnia opera eius, id est, Domini, sunt in fide, id est, fideliter non fallaciter a nobis sunt agenda. Sint ergo opera nostra in fide ut efficiamur fideles, credentes in eum. Iustus enim ex fide uiuit. Inuenimus Dominum esse fidelem in Apostoli dictis, ubi dicit: Fidelis Deus, qui non patietur, et reliqua. Et item: Si toleramus, et conregnabimus. Si negauerimus, et ipse negabit nos. Si autem non credimus ei, ipse fidelis permanet, seipsum negare non potest. Alio autem modo dicitur Deus fidelis, alio modo homo. Homo enim fidelis est credens Deo promittenti; Deus uero fidelis est, explens homini quod promisit. Factus est nobis ipse fidelis debitor, sis tu auarus exactor. Teneamus ergo fidelissimum debitorem, qui iam tenemus misericordissimum promissorem.

Diligit misericordiam. Alia causa ad idem. Ideo debemus Domino cantare et psallere, quia ipse diligit  misericordiam, et exhibere, et exhiberi a nobis, et iudicium facere, et fieri a nobis. Non ergo transeat nos misericordia, quia subsequitur iudicium. Nunc enim locus est misericordie, et eius quam Dominus exhibet, et quam uult a nobis exhiberi. Et hec est in Deo quam exhibet misericordia, quia uocat aduersos. Conuersis donat peccata, peccantes ut conuertantur patienter exspectat. Et quam cito conuertuntur, obliuiscitur preterita et promittit futura. Hortatur pigros, consolatur afflictos, docet studiosos, adiuuat dimicantes. Neminem deserit laborantem, et ad se clamantem. Ipse donat unde sibi sacrificetur. Ipse tribuit unde placetur. Et hec misericordia non excludet ab eo iudicium, quia sicut misericors est in conuersos, ita iustus est in non conuersos. Et sicut misericors est in humiles, ita erit iustus in superbos. Et sicut misericors est in confitentes, ita iustus erit in mentientes. Et ipse qui diligit facere hanc misericordiam, et hoc iudicium, uult  ut et nos, quantum possumus, ut indigentes, misericordiam faciamus, ut equaliter in omnes iudicemus, scilicet, ut nec personam pauperis in iudicio accipiamus. Iniquior enim quam iustior est qui, parcendo sacello pauperis, uulnerat cor ipsius pauperis. Diligit, inquam, Dominus misericordiam; quod inde apparet, quia misericordia Domini plena est terra, id est, reparatis per misericordiam Domini. Quid autem celi? Quasi dicat: Celi non indigent misericordia, quia in celis non est miseria; in terra uero abundat miseria, abundetur misericordia. Plena est terra miseria, plena sit et misericordia. Et ne quis putaret quod celi firmi subsisterent, et Domino non indigerent, dicit: Celi firmati sunt uerbo Domini, id est, hoc quod celestis exercitus, ut cherubin et seraphin, preuaricante diabolo, perstiterunt, non ex se, sed a Domino Patre et uerbo eius habuerunt. Et non pars uirtutis, sed omnis uirtus eorum est a Spiritu oris eius, id est Domini, id est, a Spiritu  sancto. Nota sancte Trinitatis ordinem. Prius enim posuit Dominum Patrem et uerbum, nunc ponit Spiritum sanctum. Potest quoque iste uersus aliter legi. Quasi dicat: Unde contigit hoc quod terra plena est misericordia Domini? Inde, scilicet, quia Dominus misit quosdam celos, id est, apostolos per totum orbem terrarum, qui ubique seminarent et spargerent misericordiam eius. Nulla enim misericordia maior est quam peccatorum remissio, quam remissionem ipsi in Trinitatis nomine per totum orbem predicauerunt. Et quasi aliquis quereret: Quomodo ausi fuerunt illi ire, cum oues essent inter lupos. Respondet eos ideo ausos fuisse ire, quia firmate sunt oues ille ut lupos non timerent, imo una ouis multos consumeret lupos, a uerbo Domini a quo electi. Stulta enim et infirma mundi elegit Deus, ut confundat sapientia et fortia. Et per hoc maxime firmati sunt, quia omnis uirtus eorum est a Spiritu sancto, quo de celis misso super eos, ita corda eorum confirmata sunt, ut nequaquam inter seuientes lupos  trepidarent. uirtus eorum dico congregans aquas maris, id est, amaras et falsas cogitationes persecutorum, que prius in aperto erant, comprimens sicut in utre intra terminos pellis, ut tantum intra se seuirent non forinsecus, ut prius, predicantibus enim apostolis, et multiplicante uerbo Dei, et credentium multitudine, licet mali non deessent, quia simul in area sunt palee et grana, et in torculari uina et uinacia, et oleum et amurca, non ausi tamen fuerunt ipsi mali nequitiam suam aperte ut prius exercere, pressi a tanta fidelium multitudine; congregate sunt, inquam, aque maris in utrem, quod non inutiliter factum est, quia posuit Dominus, uel uirtus illa abyssos, id est, homines pessimos in profundum uitiorum demersos, ut thesauris, id est, in Ecclesia, quasi in thesauris. uidelicet ut inde proferat donaria suis, quando uoluerit, sicut aliquis dominus de thesauro suo solet. Scit enim Dominus militibus suis dona sua proferre, et quid proferat, et quando, et quantum  potestatem det malis super bonos ad istorum eruditionem, et illorum damnationem. uiuit enim impius pio, quia est ei quod lima ferro, et quod fornax auro: potest aliter quoque secundum priorem sententiam in uerbo Domini dictam uersus iste continuari. Quasi dicat: Diligit, inquam, Dominus misericordiam, ut supra diximus. Diligit et iudicium, quod inde apparet, quia congregans est aquas maris sicut in utrem, et reliqua. Sententia non mutatur, nisi quod quidam dicunt sicut in utrem ad solam similitudinem. Sicut enim qui in utre aliquid colligit quantum uult retinet, quantumque uult effundit, ita malis ex nutu Domini datur quantum seuiant, et quantum non seuiant. Et pertinet hoc ad presens iudicium.

Timeat Dominum omnis terra. Quia Dominus posuit abyssos in thesauris, ideo, omnis terra, bene culta, scilicet, id est, fideles, timeant Dominum, non abyssos ipsas. Quasi dicat: Non exsultet terra inani et superba letitia, quasi nichil timens, cum audit talia,  sed timeat Dominum. Gaudeat, quia plena est terra Domini misericordia; timeat uero, quia Dominum posuit in thesauris abyssos, ut per illos instruat suos ad celestes thesauros. Et ideo qui prius de spe promittebat sibi securitatem redeat in timorem. Sperare enim et non timere, presumptio est. Timeat, inquam, Dominum omnis terra, et ab eo solo, non ab alio, commoueantur ad timorem omnes inhabitantis orbem, id est, diligentes perfectionem, uel quia ita inhabitant et excolunt seipsos, ut sint orbis, id est, perfecti. Seuit quippe leo, time Dominum; insidiatur serpens, insidiatur diabolus, time tantum Dominum.

Quoniam ipse dixit. Ideo timendus est Dominus solus, quoniam ab ipso omnia facta sunt, et nichil nisi permissa facere possunt. Ipse enim dixit, et facta sunt, id est, per uerbum et sapientiam suam omnia ab ipso prima creatione facta sunt, et etiam refecta, quia ipse mandauit, id est, mandata dedit, et  per illa mandata creata sunt in bonis operibus, que simpliciter prius erant facta; et hoc modo sunt creata, quia Dominus dissipauit consilia gentium contra fideles. Que hec erant, capiantur, lacerentur, incarcerentur, et cetera talia, que Dominus dissipauit dissipatione bona. Plures enim seui persecutores effecti sunt boni fideles. Et bene potuit consilia gentium contra membra dissipare, quia etiam reprobauit, id est, destruxit cogitationes populorum, Iudeorum contra caput. Et non solum populorum inferiorum, sed etiam reprobauit consilia principum, id est, Pilati, Anne et Caiphe, quod est a maiori. Maius enim fuit contra caput quam contra membra surgere.

Consilium autem Domini. Illorum, inquam, consilium dissipatum est. Consilium autem Domini, dispositionis, scilicet, antique, reparationis noue, felicitatis eterne, non est dissipatum per uerbum suum, sed manet in eternum. Et reperit euidentioribus uerbis idem dicens: Cogitationes cordis eius manebunt  in generatione presenti, et in generatione futura. Loquitur autem hic de Domino Deo secundum nos, qui aliquando sedemus et cogitamus; deinde cum familiaribus nostris consilium capimus, non quod hec in Deo sint, sed ut per ea que in nobis cognoscimus ad diuina et non uisibilia accedamus.

Beata gens cuius est Dominus Deus eius. Quandoquidem Dominus ita potens est, quod per eum omnia facta et refecta sunt, et ipse consilia malorum infatuat et dissipat, consilium autem eius nemo dissipat: ergo gens illa uere beata est, cuius ipse, qui est Deus omnium ex necessitate, est Dominus uoluntate. uel potest ita simpliciter continuari. Quasi dicat: Quod est illud consilium Domini, quod manet in eternum? Hoc scilicet, ut gens, non cuius est argentum, uel aurum, uel aliquid terrenum, sed sola gens uere sit beata, cuius Deus est Dominus eius, id est, que illum quem Dominum habet ex necessitate eligit sibi secundum dominium quidem in hereditatem;  et quam ipse Dominus e conuerso elegit sibi in hereditatem, quam per se et per suos excolat. Et cuius fructibus, id est, bonis operibus et uirtutibus, satietur et gaudeat. Boni enim omnes et hereditas Domini sunt, et ipsum habent hereditatem, ut in quinto psalmo, cuius titulus est pro ea que hereditatem assequitur, supra dictum est. Et ut hi tales beatificarentur, fuit consilium Domini.

De celo respexit Dominus. Quasi dicat: Quomodo eligit Dominus illam hereditatem, hoc scilicet modo, quia Dominus misit primum celum, Adam, scilicet, in sublimitate uirtutum positum, in quo celo inspexit nos dum obediens permansit, et in eodem despexit cum inobediens exstitit. Deinde misit aliud celum stabilius illo, secundum scilicet Adam, id est, hominem Dominicum, cui non datus est spiritus ad mensuram, et de quo dictum est: Deus erat in Christo mundum sibi reconcilians. De quo celo respexit hereditatem illam per effectum misericordie, et deinde  uidit ipsius misericordie effectum exhibendo in uocatione omnes filios uerorum hominum, id est, imitatores patriarcharum, prophetarum, qui ueri homines, non dehominantes se, in inferno fuerunt? uidet enim Dominus uidentes se. Accipe autem per filios hominum eosdem quos prius per beatam gentem.

De preparato habitaculo suo. Istud est repetitio, ut determinet quos filios hominum accipiat, si preparatum habitaculum, id est, quod per celum intelligamus. Si uero per preparatum habitaculum Apostolos ipsos, quos uere Dominus preparauit, quia per seipsum eos uocauit, docuit, misit, tunc bene diuersificatur. Namque per hos quoque respexit Dominus super omnes qui inhabitant terram, iuxta illud: In omnem terram exiuit, et reliqua, quia per eos et eorum successores multos ad fidem uocauit atque conuertit. Inhabitantes autem terram dicuntur proprie qui propriam terram, id est, carnem suam ita excolunt, ut non germinet eis spinas et tribulos, sed  uarios flores uirtutum, ut tandem eam clarificatam recipiant.

Qui finxit singillatim. Quasi dicat: Ille respexit et de celo et de preparato habitaculo habitantes terram, uocando eos qui fecit aptos ut uocarentur, scilicet, qui finxit, id est, qui manu omnipotentie et misericordie plasmauit corda, id est, animas eorum singillatim, id est, singulis dando singula dona, ut alii genera linguarum, alii sermonem scientie et sapientie, et reliqua, non tamen per superbiam unitatem dirimentia. Sicut enim in nostro corpore sunt et membra, et membrorum officia diuersa, salus autem una, ita in corpore Christi sunt multa membra, et membrorum officia diuersa, et ipsis singularibus diuersa dona concessa, caritas autem una. Qui enim in membris Christi oculus est, non illum debet contemnere qui est pes; sed ille debet huic ambulare, et iste illi preuidere, ueluti fit in bonorum cenobiis monachorum. Ille, inquam, respexit qui finxit; et  quia finxit, intelligit solus perfecte omnia opera hominum, quia intelligenter penetrauit usque ad finem intentionis ipsorum operum. Qui enim fecit hominem, nouit quid sit in homine; et homo uidet in facie, Deus autem in corde.

Non saluatur rex per multam uirtutem. Quia respicere et uidere et eligere Domini in hereditatem, uere saluare est. Unde superius notatum est quod Dominus saluat. Probat illud, quasi dicat: uere solus Dominus saluat, quia nullus alius. Nullus alius saluat, quia neque rex, id est, quilibet potens, neque gigas, id est, quilibet fortis saluat. De quibus magis uideretur. Rex et gigas non saluat, quia etiam se ipsum non saluat, a maiori. Quod sic dicit: Rex non saluabitur per multam uirtutem, id est, per multam potentiam; et gigas non saluabitur in multo robore suo. Et hoc ideo, quia equus, id est, omnis terrena pompa siue in fortitudine, siue in potentia fallax est ad ueram salutem. Hoc autem ideo dico, quia equus, id est, quilibet confidens in tali pompa,  id est, in abundantia uirtutis, id est, quantumcunque abundet in ea, non saluabitur. Aliter quoque possunt hi duo uersus legi, si per regem accipiamus quemlibet illicitos motus bene regentem; per gigantem uero iuxta aliam eius proprietatem, quemlibet non solum se regentem, sed etiam uelocem, ut secularis qualibet illecebra non retardet eum, et sic dicatur: uere solus Dominus saluat non merita, quia etiam ille qui est rex bene regens motus, et, quod plus est, ille qui est gigas, id est, uelox, seculari illecebra non retardetur, de quibus potissimum uideretur, non saluabuntur per uirtutem suam. Et hoc ideo, quia equus quo portatur caro scilicet humana fallit, id est, labi facit eos tendentes ad salutem. Facilis enim lapsus est secundum carnem, ut qui stat semper uideat ne cadat. Hoc autem ideo dico, ut sciant quia rex uel gigas non saluabitur, quantacunque uirtus sit in eis in abundantia ipsius uirtutis, si suam facit eam, et non potius gratiarum actionem agit pro ea, et diuine  gratie prorsus deputat eam. Et quasi aliquis diceret: Quid ergo? Unde erit saluatio? Dicit: Ecce unde erit saluatio: Quia oculi Domini, id est, respectus misericordie Domini erunt super metuentes eum casto et filiali, non seruili timore. Et quia timor sine spe desperatio est, ne hic metuentes desperantes acciperemus, dicit: Et in eis, id est, super eos erunt oculi Domini, qui, cum timeant, sperant tamen in misericordia eius, que desuper tantum est, et non ex meritis procedit. Et ideo sperant in eo, ut tandem eruat animas eorum a morte eterna. Et nunc interim alat eos Scripture sacre alimoniis in fame, id est, in hac presenti uita, que est tempus famis, quia hic semper boni esuriunt et sitiunt iustitiam, quoniam saturabuntur.

Anima nostra. Quia Dominus tandem eruet a morte, et nunc interim alii, ideo merito anima nostra sustinet pondus preceptorum Domini patienter ferendo pondus diei et estus, iuxta illud: ueniet Dominus,  et non tardabit: si moram fecerit, exspecta eum. Et ideo etiam merito anima nostra sustinet Dominum, quoniam ipse est adiutor noster in bono, et protector a malo; uel adiutor, ut perficiamus; protector, ne deficiamus; et quia tandem cor nostrum, et si modo tristatur, uere letabitur in eo, cum ipse erit omnia in omnibus. Et quia in eo letabimur, ideo merito non solum speramus, sed etiam sperauimus, id est, anchoram spei nostre fiximus non in mundo, sed in nomine eius quod est sanctum. Ille enim digne sperat in hoc nomine, quod est Dominus, qui se sponte et uere subiicit seruitio eius. Et est in Domino ideo hoc nomen Dominus Deus sanctum et castum, quia non seruitur ei ad ignominiam, sed ad gloriam; non ad mortem, sed ad uitam. In hominibus uero quibus seruitur ad latrocinium, uel ad rapinas, ad homicidium, et ceteras iniquitates, neque castum, neque sanctum est hoc nomen Dominus.

Fiat misericordia tua super nos. Quia letabitur in  te cor nostrum, ideo, Domine, fiat in presenti misericordia tua, id est, iustificatio gratie tue super nos. Et hoc ad illum modum, ad quem nos sperauimus, id est, pro spe quam coniecimus in te. Coniiciat enim multum se quisque in Domino, et multum miserabitur eius. Unde alibi dicitur: Quia eatenus ignoscit, quatenus se quisque cognoscit.



IN PSALMUM XXXIII. Psalmus Dauid cum mutauit uultum suum coram Abimelech, et dimisit eum et abiit.



ARGUMENTUM.

Ezechias, uicto Assyrio, semper Dominum benedicere promittit, et angelum adiutorem sibi precatur immitti, moxque ad exemplum sui cunctos in Dei laudem prouocat. Item uox fidei per ieiunium. Item Arnobius: »Nisi, inquit, mutaueris uultum tuum coram principe uitiorum et dimiseris eum, ac uirtutum Domino omne quod tibi superest uite mancipaueris  tempus, non uere dicis: Benedicam Dominum in omni tempore.«



EXPLANATIO.

Cum Saul persequeretur Dauid, confugit ad Achis regem ubique, dum esset inuidia faciente suspectus, industriose mutauit uultum, ita ut saliuis ora compleret, quatenus energumenus estimatus miseratione faciente dimitteretur illesus. Dauid ergo Christus est, Achis populus Iudeorum, in quo ille incarnatus, sed inuidentibus non agnoscendus apparuit. Unde et Achis interpretari dicitur quomodo est. Quod est uerbum mirantis, et non cognoscentis; quia Iudei, uirtutes Christi admirantes, ipsum Deum esse minime cognouerunt; et bene Dauid uultu mutatus saliuas dimisit in barbam; saliua quippe infirmitatem, barba uirtutem designat, quia Christus »cum in forma Dei esset, semetipsum exinaniuit, formam serui accipiens.« Nec in nomine regis error est, cum ex patre regeneratus potuerit etiam Abimelech dici, qui interpretatur pater meus rex, siue  patris mei regnum. Sed et mysterii sensus arridet, quia Iudei patrem regem habuerunt, de quibus dicitur: Filii autem regni eiicientur in tenebras exteriores. Dimisit autem eum et abiit. Dimisit Iudeos et abiit credendus a gentibus. Potest et ita dici, quia coram Abimelech sacerdote mutauerit uultum quando ut arma panesque sibi sociisque perciperet a Saule se missum simulauit. Per totum psalmum uerba prophete sunt, alphabeti Hebrei litteras, excepta sexta, in capitibus uersuum per ordinem ponens. In prima parte benedicere se Dominum compromittit, admonens mansuetos ut cum ipso in eius laude perseuerent. Secunda ad conuersionem fidelium, que sunt bene meritorum premia non tacentur. Tertia quasi filios admonet, a quibus se delictis debeant abstinere. Quarta iustos dicit ex omnibus tribulationibus cruendos, et impios debitas penas esse passuros. Quarum prima pars comprehendit litteras quatuor, secunda sex, tertia quatuor, quarta residuas septem.



COMMENTARIUS.


Benedicam Dominum omni tempore. Titulus est talis: Psalmus Dauid cum immutauit uultum suum coram Abimelech et dimisit eum et abiit. Continet historia libri Regum quod post interfectionem Golie, cum puer Domini Dauid in tantam gloriam peruenisset, ut etiam a mulieribus in choris suis Sauli preferretur dicentibus: Saul percussit mille, et Dauid decem millia, indignatus est ualde Saul et cepit ei inuidere, atque quomodo interficeretur cepit machinari. Quod sanctus uir ille intelligens, fugit ab eo in regnum Achis regis Geth, ut ibi lateret. Cum uero illic quoque gloria eius publicaretur, duxerunt eum milites ad Achin regem, narrantes ei qualis et quantus esset. Ille autem timens ne etiam Achis per inuidiam machinaretur sibi mortem, immutauit uultum suum coram eo, simulans per insaniam se arreptitium, his scilicet modis affectabat: Tympanizabat ad portam ciuitatis, ferebatur propriis manibus, procidebat  ad ostia porte, et saliue decurrebant per barbam eius. Quod uidens Achis dixit: Ut quid adduxistis mihi hunc arreptitium? Nunquid opus habemus arreptitiis? Et putans ueram insaniam, dimisit eum. Et sic abiit incolumis. Notandum autem quod titulus hunc Achim Abimelech uocat duabus de causis uel quia hoc etiam alio nomine Achis uocabatur, uel ut per nomen mutatum abducat nos ab historia, et inducat nos ad mysterium. Abimelech enim interpretatur patris mei regnum. Et mysticus Dauid, Christus scilicet, quem hec omnia presignauerunt, fuit filius illius secundum carnem historialis, scilicet, Dauid, cuius regnum fuerunt Iudei. Ante quod regnum, id est, coram Iudeis, ipse Christus immutauit uultum suum, hoc est, uoluntatem, quia legalia sacrificia secundum ordinem Aaron prius instituta conuertit in sacrificia panis et uini secundum ordinem Melchisedech, qui primus ea obtulit instituta. In quo uideri potuit uoluntas eius immutata esse, licet esset eadem, quia illa umbra tantum fuerunt,  id est, istorum signa. Quomodo autem hoc fecit? Sic scilicet, affectabat. Sicut enim historialis Dauid affectabat, id est, homines more insanientium se applicabat, et super singulos se proiiciebat, ita uerbum Patris affectabat, quando misericordie affectum erga nos exhibebat, ut infirmitatem nostre carnis assumeret, et languores nostros portaret in tantum, ut etiam pro nobis animam poneret et mortem nostram sua morte destrueret. Qua affectione nichil maius, nichil melius. Unde illos qui sine affectione et misericordia sunt reprehendit Apostolus. Tympanizabat quoque ipse Christus. Tympanum fit de sicco corio super lignum extenso. Et historialis Dauid tympanizauit, quando similans insaniam in longum et latum se extendebat. Christus uero tympanizabat, quando corpus suum tanquam siccum corium, id est, sine humore carnalium concupiscentiarum in ligno crucis extendebat, adeo ut ossa etiam eius dinumerari possent, iuxta illud: Dinumerauerunt omnia ossa mea,  et reliqua. Et hoc faciebat ad ostia ciuitatis historialis Dauid realiter, Christus uero mystice. Ciuitas enim est societas angelorum et supernorum ciuium; ostia uero ad hanc ciuitatem sunt corda credentium, quia per fidem accessum habemus ad eam. Et ostia ista, id est, corda nostra prius clausa erant ueritati, cuius notitiam in primo parente amiseramus. Sed Christus tympanizabat ad ostia ciuitatis, id est, ad aperiendum corda nostra ueritati, scilicet, ut in ipso quem prius putabamus solum hominem intelligeremus, et cognosceremus uerbum illud quod in principio erat apud Deum, et ad cuius conspectum gaudent angeli sibi personaliter unitum, quod declaratum est et per eius ueram patientiam, qua patienter omnia tulit; et quia non de cruce descendit, sed de sepulcro potenter surrexit, et in celos ascendit. Et ferebatur manibus suis, quod in historiali Dauid non nisi forte ioculari modo potest accipi. Christus uero quodammodo ferebatur in manibus suis, quando in nouissima  cena panem benedictum, et ore suo commendatum porrexit discipulis suis dicens: Hic est sanguis meus, commendando nobis humilitatem suam scilicet, ut et humile corpus eius comederemus aggratulando eius natiuitati, et sanguinem eius biberemus conformando nos eius passioni. Procidebat quoque ad ostia porte historialis quidem Dauid realiter: Christus uero humiliabat se in omnes tribulationes in tantum, ut etiam turpissimam mortem crucis sustineret, et hoc ad ostia porte. Et hec sunt accessus et initium ad fidem nostram, natiuitas scilicet Christi, et passio eius et mors. Nisi enim Christus natus esset, mortalis non esset; si mortalis non esset, non moreretur; si non moreretur, non resurgeret; si non resurgeret, non ascenderet, et cetera. Saliue etiam decurrebant super barbam eius Dauid quidem historialis, Christo uero mystice. Saliue autem sunt puerorum, barba uero uirorum. Et uerba quidem illa quibus Dominus commendabat humilitatem suam dicens; Nisi manducaueritis carnem meam, et biberitis sanguinem meum,  non habebitis uitam in uobis; infantilia uidebantur et impossibilia, sed in ipsis tegebatur uirtus magna, quia per ea spiritualiter admonebat nos imitari humilitatem eius, ut sic ascenderemus ad eius celsitudinem. Sic quidem Christus Immutauit uultum suum coram Abimelech, id est in presentia Iudaice plebis. Sed quia ipsi immutationem uultus eius, id est, conuersionem legalium obseruantiarum in sacrificium nouum non cognouerunt, contempserunt, et dimiserunt eum; ipse uero per predicationem apostolorum abiit ad gentes. Apud quas uero ubique nouum sacrificium, et eius humilitas ipso iubente celebratur. Et possunt plane intelligi Abimelech uel Achis et regnum eius per illos, de quibus legitur, quod cum Christus commendaret humilitatem suam dicens: Nisi manducaueritis carnem meam, et biberitis sanguinem meum, non habebitis uitam in uobis, scandalizati fere septuaginta duo abierunt retrorsum. Achis enim interpretatur quomodo est? Quomodo, autem, uerbum est obstupescentis  et ignorantis. Et illi quasi obstupescentes et ignorantes dixerunt: Quomodo possunt hec fieri? Nunquid abscissurus est particulas de carne sua, et daturus nobis ad bibendum? Gentes uero ad quas ipse contentus a Iudeis abiit recte intelliguntur per illos de quibus subsequenter dicitur: Et conuersus ad duodecim dixit. Nunquid et uos uultis abire? Et respondens Petrus pro omnibus, dixit: Domine, ad quem ibimus? uerba uite eterne habes, caro enim nichil prodest, spiritus autem uiuificat. Quasi dicat: uerba tua carnaliter intellecta nichil prosunt, spiritualiter uero accepta uiuificant. Titulus aliter exponitur. Psalmus iste, id est, operatio, que sequentibus uerbis notatur, commendatio, scilicet, humilitatis, uel laus sequens est ueri Dauid, Christi, scilicet, significata tunc cum historialis Dauid immutauit uultum suum coram Achis, ut supra dictum est. Illud enim negotium signum fuit operationis huius ueri Dauid: uel potest totus titulus allegorice exponi, ut  sic dicatur: Psalmus iste est Dauid ueri, habitus ab eo tunc cum ipse immutauit uultum suum, uertendo in sacrificium Melchisedech coram Abimelech, ut supra dictum est. Est enim uox capitis in hoc psalmo, commendans nobis ueram eius humilitatem. Quapropter psalmus bene conuenit titulo. In titulo: enim dicitur: Cum immutauit uultum suum. In qua uultus immutatione facta est humilitatis commendatio, de qua agitur in hoc psalmo. Et est quasi dicat: Ego qui benedixi Dominum ad tempus in legalibus sacrificiis secundum Aaron institutis, benedicam Dominum in omni tempore, id est, eternaliter per sacrificia secundum Melchisedech instituta. Inde dictum est secundum ordinem Melchisedech: tu sacerdos in eternum. uel aliter. Primus Adam benedixit Dominum ad horam, scilicet, dum perstitit in humilitate; ego autem secundus scilicet Adam benedicam Dominum per custodiam humilitatis in omni tempore, scilicet, et ante passionem et in ipsa passione, nec cogitatione  ab eius deuiando uoluntate. Hoc ad de se humilitatis commendationem dicit Christus, hoc etiam debet cauere quilibet Christianus, ut homo qui per superbiam factus est diabolus, per humilitatem fiat angelus. Christus enim factus est homo, ut homo fieret angelus. Ut quisquis autem possit fieri angelus, in humilitate cordis maneat, ut semper siue prosperentur ea quibus uiuimus, siue perturbentur, uel si tribuat, siue auferat, Dominum benedicat, quia etsi ista auferuntur, ipse tamen non aufertur. Et quid sit benedicere Dominum omni tempore, ostendit dicens: Semper laus eius erit in ore non corporis, sed meo, id est, magis mihi proprio, id est, in ore cordis. Et est repetitio, si ad idem referatur; potest uero fieri diuersum, si ad membra sic referatur. Ego quidem benedicam Dominum in omni tempore in me et etiam in meis: quia laus eius semper erit in ore meo, id est, meorum, ut supra dictum est. Et quo modo Dominum in omni tempore benedicat,  ostendit subsequenter, ut nos instruat. Quasi dicat: Per hoc omni tempore benedicam Dominum, quia anima mea nichil sibi arrogabit, nichil de se presumet, sed laudabitur, id est, laudabilem se reputabit, non in se, quia esset uituperabilis, sed in Domino, id est, per hoc solum, quia fixit spem suam in Domino. Et uos, quasi dicat non in nobis, sed in Domino laudari et gloriari queratis. Ut semper Dominum benedicatis, laudabitur, inquam, anima mea in Domino. Et hoc audiant aure audiendi non quilibet, sed mansueti, id est, illi qui uolunt esse mansueta animalia non immansueta, uidelicet, uolunt habere Dominum sessorem et rectorem, ne precipitentur. Audiant, inquam, et letentur, id est, imitentur, non contristentur. Immansueti enim qui de se presumere uolunt, et gloriari in se, non in Domino, cum audiunt ut quisque tantum letetur in Domino, non letantur, sed contristantur.

Magnificate Dominum mecum. Hic facit apostropham in ipsos mansuetos. Quasi dicat: uos, mansueti,  audientes hoc, et letantes, magnificate, id est, ueneramini et exsultate uos humiliando Dominum, non seorsum per superbiam, sicut heretici faciunt, sed mecum, scilicet non in separatione, sed in unitate. Hoc dicit ipse amator uere sapientie Christus, qui non coamatoribus suis inuidet, sed omnes uult rapere, ut sui sint coamatores. Quia non sic in hoc amore est sicut in uitioso et turpi amore huius seculi, ubi quisque solus uult uidere, et solus amare, quoniam illa uera sapientia omnibus amantibus se est communis, et tamen integra manet singulis. Et ideo et nos quoscunque quibuscunque ualemus modis ad hunc amorem nobiscum rapere debemus, scilicet, hortando, rogando, rationes reddendo. Et qualiter magnificandus sit Dominus dicit: Exsultemus nomen eius, humilitatem quam precepit seruando, tendentes in idipsum, id est, non ad destructionem, sed ad concordiam unitatis, uidelicet, ut sicut corpus Christi mansit integrum inter manus persecutorum, ita  etiam maneat integrum inter manus professorum. Legitur enim quod cum in passione Domini circa uesperam in parasceue frangerentur crura eorum qui cum eo crucifixi sunt, ut citius ab hac miseria liberarentur, crura eius non sunt fracta, quia cum uentum esset ad eum, placide eum expirasse inuenerunt. Quod autem corpus eius remansit integrum, ideo factum est, ut per hoc notaretur quod in corpore eius, id est, Ecclesia, scissio non esset facienda, sed unitas seruanda.

Exquisiui Dominum. Dico magnificate Dominum, et in hoc habetote me in exemplum, quia ego aliud non quesiui a Domino, sed exquisiui, id est, exceptis aliis premiis omnibus, solum Deum premium quesiui, et ideo Dominus exaudiuit me non exterius, sed interius. Talis enim exquisitio fit exterius, non interius, quare et exauditio. Intret igitur quisque cor suum, et inde auaritiam expellat, et omnes prauas concupiscentias, et sic Dominum ut exaudiatur exquirat.  Exaudiuit me, inquam, Dominus, et hoc modo exaudiuit me, quia eripuit me caput ex omnibus tribulationibus interioribus per immunitatem a peccatis; interioribus uero per resuscitationem. Similiter uox exaudiet, et ex omnibus tribulationibus eripiet, nunc interim interioribus, tandem uero exterioribus.

Accedite ad eum et illuminamini. Quasi dicat: Ego quidem exquisiui Dominum, et ideo exauditus et ereptus sum; et uos etiam per humilitatem exquirite Dominum, et sic accedite ad eum. Quanto enim se quisque magis humiliat, tanto magis Deo appropinquat; et quantum se erigit, tantum ab eo recedit. Et ideo dicit: Accedite ad eum per humilitatem. Accedite quidem corde, non corpore, non pede, sed affectione. Accedite fide sectando, corde inhiando, caritate currendo, non claudicando, id est, duobus preceptis inherendo, dilectioni, scilicet, Dei et proxim, per que ad ipsum curritur. Accedite, inquam, et illuminamini luce uere cognitionis, scilicet, ut intelligatis quia sectando humilitatem pertingetis ad immensam  sublimitatem. Et est quasi dicat: Si accesseritis illuminamini, in tantum quod facies uestre non confundentur ad aliquas iniurias et contumelias, id est, non contristabuntur, imo letabuntur. Facies enim superborum ad quaslibet iniurias confunduntur, quia dolent aliquos esse superiores, qui sibi eas inferant. Eorum uero facies qui Christi humilitatem sequuntur, in tribulationibus non confunduntur, sed gloriantur, quia sciunt per hoc quidem se superiores esse ipsis inferentibus. uel potest hoc etiam accipi in futuro. Quando enim omnes in fine inuitabimur ad nuptias ueri sponsi, Christi, qui uestem nuptialem habebunt, facies eorum non confundentur; qui uero ea ueste carebunt, eorum facies confuse erunt, nec apparere audebunt. De quibus dictum est: Tollatur impius, ne uideat gloriam Dei.

Iste pauper clamauit. Ostendit in se ipso quomodo sit accedendum ad Dominum. Quasi dicat: Dico Accedite, et ad hoc me exemplum habetote, quia iste  pauper, scilicet ego, qui cum essem diues, pro omnibus ad paupertatem humiliatus sum; iste pauper, inquam, clamauit, id est, irremissam operationem et intentionem ad Deum direxit. Et ideo Dominus exaudiuit, quia saluabit eum de omnibus tribulationibus eius interioribus, siue exterioribus, sicut, superius, et uos, quasi dicat: Estote pauperes, id est, humiles, non elati, et irremisse agendo clamate, et sic exaudiet uos Dominus, et saluabit. Nullus enim nisi pauper exauditur.

Immittit angelus Domini. Hucusque dixit: Me exemplum habetote, hoc uero dicit: Me auxiliatorem habetote, loquendo de sua interim persona. Quasi dicat: Dico: Magnificate et accedite ad Dominum. Et ut hoc possitis, non deerit uobis auxilium, quia angelus Domini, angelus scilicet magni consilii, id est, dispositionis antique, reparationis noue, felicitatis eterne; ille, inquam, immittet, id est, immissionem exercitus faciet, uidelicet, aut custodiam angelorum,  aut constantiam uirtutum. Et ita immittet, ut in circuitu timentium eum, id est, ut illa immissio undique muniat timentes eum, et sic eripiet eos et in presenti et in futuro. Quod intellige dictum esse ad similitudinem, ut illud:

Pompeiana reum clauserunt signa Milonem.

Gustate et uidete. Illud pertinet manifeste ad immutationem uultus, que in titulo habetur, quia hic aperte commendat humilitatem suam. Quasi dicat: Quia Dominus exaudiet uos clamantes ad se, et angelus Domini immittet, et uos eripiet; ergo gustate non iam legalia sacrificia, sed humilitatem meam, secundum quod gustanda est palato, scilicet, cordis, id est, comedite corpus meum, et bibite sanguinem meum, et gustando uidete illud quod uidendum est, scilicet, intelligite suauitatem Domini hic per contemplationem, in futuro per speciem, que uere intelligenda est, quoniam ipse Dominus uere suauis, id est, dulcis  se intelligenti est. Nota uero non esse uidere, nisi precesserit gustare. Sectando enim humilitatem perueniemus ad diuinitatis sublimitatem. Gustate, inquam, et debetis gustare, quia ille qui sperat in eo, id est, in Domino, id est, qui se assuefacit gustande ueritati, nichil de se presumens, sed sperans in Domino, est beatus non in mundo, sed quia uirtus eius, id est, beatitudo eius in uirtute est. Et quia spes sine timore presumptio est, subdit: Timete Dominum, ut punitorem omnis nequitie, omnes sancti eius, id est, omnes sperantes in eo. Et ne dubitetis eum timere, nec aliquid mali agatis timore inopie, quod faciunt plerique, quia non est inopia timentibus eum. Quod quantum ad litteram, falsum uidetur, quia patiuntur inopiam sepe in exterioribus, sed tamen uerum est quantum ab illa in quibus uera est inopia, sed quantum ad spiritualia.

Diuites eguerunt. Timentibus quidem non est inopia, sed diuites et superbi et de se presumentes, quibus  nulla uidetur esse inopia, ipsi quidem naturaliter esurierunt uerum bonum et summum. Omnis enim cura mortalium que diuersis studiis exercetur, ad unum finem beatitudinis nititur peruenire, ut ait Betius. Esurierunt, inquam, et tamen quia deuiauerunt, eguerunt, id est, indigentiam pleni patiuntur, nec illo cibo saturati sunt. Inquirentes autem Dominum non minuentur omni bono, id est, nullius ueri boni indigentiam patientur. Quod est repetitum. Idem enim sunt inquirentes et timentes.

uenite, filii, audite me, timorem Domini docebo uos. Attende quid tympanizans iste et affectans et quam dulciter admonet. Quasi dicat: Durius quidem uobis locutus sum, cum dixi: Timete Dominum, ut autem lenius uos alloquar, dico: uenite, filii corde quidem, et si non corpore, ad me patrem uestrum, et exaudite me aure audiendi, quia ego docebo uos qualiter debeatis Dominum timere. Et hoc non quilibet sibi arroget, nec temere attribuat, quia ille solus timet  Dominum qui facit sequentia. Quod sic dicit equipollenter sub interrogatione: Quis est homo qui uult uitam, et quis diligit dies uidere bonos? Quod est dicere: Quis est qui timet Dominum? Timens enim Dominum uere tendit ad uitam eternam, et diligit dies bonos. Sunt autem dies boni remoti ab omni necessitate tribulationum et tentationum. Qui dies non sunt huius regionis in terra morientium, sed sunt terre uiuentium. Non enim Abraham hos dies uidit, non Paulus, non ipse Christus, qui esurierunt, alserunt, et tribulationes uarias pertulerunt, nisi forte in interiori eos habuerunt, hic per spem, quos tandem habituri erant per rem.

Prohibe linguam tuam a malo. Quasi dicat: Ille solus uult uitam et diligit dies bonos, qui facit ista sequentia. Et ideo tu quilibet prohibe linguam tuam a malo, id est, a detractione erga proximum, et a blasphemia in Deum, et ab omni stultiloquio et falsitate; et quia dolose aliquando agimus loquentes etiam ueritatem, dicit: Et labia tua, ne loquantur dolum ad  decipiendum proximum. Diuerte quoque ab omni malo, scilicet, ut non solum non pecces in locutione, sed nec in actione, nec in cogitatione. Et quia non sufficit pauperem non denudare, nisi uelimus eum uestire, nec si aliena non auferimus, nisi et nostra demus, dicit: Et fac omne bonum quod potes. Et hec faciendo inquire pacem hic, ut tandem persequaris ipsam ueram pacem, quam nullum scilicet bellum perturbabit. Que pax non potest hic haberi. Inde enim Christus uera pax nostra surrexit et ascendit, qui pacem reliquit sequentibus se, et pacem dabit peruenientibus ad se. Et hec est pax illa quam reliquit, ut cum omnibus scilicet hominibus, quantum in nobis est concordiam habeamus. Quam pacem si seruauerimus, resurgemus tandem, et ascendemus et sic ueram pacem peruenientes ad eum assequemur, cum ipse erit omnia in omnibus. Hic autem non uera pax est, quia cum hic contra bellum inedie habeamus pacem panem, nunquam sic satiamur,  quin rursus bellum innouetur, et sic persequere eum.

Oculi Domini super iustos. Dico inquire pacem et persequere, et hoc uere potes, quia misericordia Domini adiuuabit te. uel hoc quod dico, inquire pacem et persequere, noli tibi attribuere, sed tantum diuine misericordie, quia oculi Domini, id est, misericors respectus Domini, erit super te protegens te. Nam erit super omnes iustos, id est, pacem inquirentes, et eum timentes. Et aures eius, id est, potenti et beneuolentia exauditionis eius erit in preces eorum, id est, iustorum. Sed tamen si statim ut uiderunt aliquando non exaudit eos exterius, non tamen in hoc crudelis est, sed potius misericors. Non exaudiendo enim exaudit, quia medicus est, et secat et aufert quod putre in eis est. Nec parcit uulneri; nam si parceret, crudelior quam misericordior esset. Et ne mali accepta hinc occasione dicerent: Ergo quia oculi Domini super iustos sunt, faciemus quidlibet impune, quia nos non uidebit, occurret eis Spiritus sanctus per os sui prophete. Quasi dicat: Propitius quidem  respectus Domini erit super iustos; uultus autem, id est, respectus ire indignationis eius erit super omnes facientes mala, non ad bonum, sed ad malum, scilicet, ut memoriam eorum, quam sibi parauerunt in terris morientium, perdat de terra uiuentium, dando eam in obliuionem, non quantum ad uindictam, sed quantum ad bonam remunerationem. Sicut enim Dominus respicit de propinquo iustos ad saluationem, ita de longinquo iniustos respicit ad damnationem, iuxta illud: Quoniam excelsus Dominus, et humilia respicit, etc. Et uere perdet memoriam illorum, quibus dicit: Nescio uos.

Clamauerunt iusti, et Dominus exaudiuit eos. Dixit quod Dominus respicit et iustos et iniustos, et primum ostendit de iustis hic. Quasi dicat: uere oculi Dei super iustos, quia Dominus exaudiuit eos; et hoc ideo, quia ipsi iusti per irremissam operationem clamauerunt, et hoc modo exaudiuit, quia liberauit eos iam ex omnibus tribulationibus eorum, id est, grauioribus,  scilicet, ab interioribus tribulationibus per quas itur in exteriores, nisi quis ab eis liberetur. Liberauit eos, inquam, sed alios sic, alios uero sic. Nunquid enim qui Deus erat trium puerorum, non erat Deus septem Machabeorum? Aut nunquid illos ab igne eruit, istos in igne deseruit? Illi autem in fornace hymnizabant, isti in igne expirabant. Sed tamen utrosque eruit, sed dissimiliter. Illos quidem corporalis ad inimicorum confessionem, istos uero spiritualis ad maiorem inimicorum excecationem. Similiter quoque de ceteris.

Iuxta est Dominus iis qui tribulato sunt corde. Ideo Dominus exaudiuit iustos, quia est eis Deus de prope, sicut iniustis Deus de longe. Quod sic dicit: Dominus est iuxta his qui sunt tribulato corde, id est, qui cor suum erexerunt, sed obtriuerunt humiliando, id est, uicinus est iustis. Et ideo saluabit a tribulationibus, ut supra dictum est, humiles spiritu, id est, ipsos eosdem non superbientes, nichilque de se presumentes.  Et opus est ut saluet, quia tribulationes iustorum sunt multe, quia intrinsecus et extrinsecus multipliciter tribulantur in presenti, ut post multas tribulationes perueniant ad infinitas remunerationes, sicut e contra iniusti post paucas tribulationes presentes perueniant ad innumeras infelicitates. Multe sunt, inquam, tribulationes iustorum, et de omnibus his liberauit eos Dominus iam spe, tandem uero liberabit in re. Et hoc modo liberati sunt, quia Dominus custodit omnia ossa eorum, et ita quod nec unum ex his conteretur, id est, penitus confringetur. Quod quidem quantum ad litteram falsum uidetur. Aeque enim inuenimus fractum os illius latronis crucifixi cum Domino, qui confessus est, sicut et illius qui non est confessus; sed accipienda sunt hic ossa firmamenta anime, id est, uirtutes, de quibus uerum est quia ossa Domino custodiente manent integra, id est, non conteruntur ictibus illis quibus ossa exteriora. In illo enim latrone fides, et si crura eius frangerentur, conteri non potuit  Qui cum alter blasphemaret in Dominum, dixit: Memento mei dum ueneris in regnum tuum.

Mors peccatorum pessima, et qui oderunt iustum, delinquent. Hoc ostenso quod uere oculi Domini sunt super iustos, redit ad alteram partem, scilicet, de iniustis. Quasi dicat: uere uultus ire Domini erit super malos, ut perdat eos, quia ipsorum peccatorum, id est, malefacientium mors, qua peribunt, erit pessima. Est autem hic accipienda mors non dissolutio corporis, sed mors interiorum, scilicet, separatio anime a Deo, qui est sponsus et uera uita eius. Que mors uere pessima est, quia sicut uiuere caritati optimum est, ita mori caritati pessimum est. Et ex hac morte efficitur hoc, et si quod alia mors, id est, dissolutio eorum uidetur bona stultis, quia uident funus eorum ferri cum tanta pompa, tamen sit mala, quia cuius corpus hic collocatur et deportatur in lecto eburneo, eius anima sepulta est in inferno. Mors, inquam, peccatorum pessima; et ideo pessima, quia delinquent, qui oderunt iustum, id est,  graue delictum in hoc ipsi peccatores committunt, quia iustum absolute, id est, Christum, quem deberent diligere, oderunt, quia conculcant sanguinem eius, nolentes imitari humilitatem eius. Hic notatur peccatum, unde hoc quod mors eorum pessima sit, efficitur, et ab hac tali morte, et si Dominus non redimat animas libertorum suorum, tamen redimet animas seruorum, id est, iustorum. Et uere redimet eos a morte, quia causa ipsius mortis aberit ab eis. Nam omnes qui sperant in eo, id est, qui non de se presumunt, sed se humiliant, non delinquunt in odio iusti, quia non conculcabunt eius sanguinem, sed imitabuntur eius humilitatem. Et possumus hic accipere iustum non solum Christum, sed et Paulum, qui dixit: Imitatores mei estote, sicut et ego Christi.



IN PSALMUM XXXIu. Psalmus ipsi Dauid.



ARGUMENTUM.


Occasione erumnarum suarum Dauid hunc psalmum in tempore Ieremie componit, queque pertulerit qualiterue orauerit, exponit. Aliter totus psalmus ex persona Christi est, et per Christum ad omnes psalmos referri potest.



EXPLANATIO.

Totus psalmus ex persona Christi est, qui se petit ab inimicorum persecutione liberari. Nam et Dauid recte Christus accipitur, et cum proponitur ipsi, non quilibet membrorum eius, sed ipse Mediator ostenditur. Per totum hunc psalmum uerba sunt Domini Christi, a dispensatione qua passus est. Primo membro persecutionibus retributionem postulat debere restitui, orans illis contraria, que tamen ad conuersationem eorum sint nichilominus profutura. Secundo de resurrectione sua gaudet, et Iudeorum iniquitates exprobrans acute. Tertio promittit esse per uniuersum orbem terrarum in membris suis, paterne potentie confiteri, que eum ab  inimicis suis resurrectionis beneficio liberauit, deprecans ut confundantur persecutores, et exsultent in magna gloria fideles.



COMMENTARIUS.

Iudica, Domine, nocentes me: expugna impugnantes me. uox capitis est in hoc psalmo loquentis nunc pro se, nunc pro membris, et inuocantis Dominum Deum in tribulatione huius seculi, corpore nunc tribulato, sicut et tunc capite. Titulus autem talis est: Psalmus ipsi Dauid, id est ipsi capiti, qui est uerus Dauid, attribuendus. Dauid uero, ut supra dictum est, interpretatur manu fortis, uel uisu desiderabilis. Et Christus uere manu fortis est, quia mortem nostram deuicit; et uisu desiderabilis, quia eternam uitam promisit. Est etiam in hoc uisu desiderabilis, et manu fortis, quia quid fortius manu eius que tetigit loculum, et surrexit mortuus? Quid item fortius illa manu que mundum deuicit, non armata ferro, sed transfixa in ligno? Quid etiam uisu desiderabilius  illo quem sancti martyres non uiderunt, et tamen ad eum uidendum moriendo uenire studuerunt? Huic ergo cantet anima nostra, cantet corpus nostrum, cantet et cor nostrum. Loquitur autem hic caput nostrum primum pro se dicens, non maleuolentia optandi, sed prescientia prophetandi: Domine Pater, iudica nocentes me, id est, Iudeos me caput nocere uolentes, qui iudiciaria potestate sua iudicant me nocentem, non discernendo me per penam ab impiis. Iudica tua iudiciaria potestate per causam ut nocentes, me autem ut innocentem: da illos scilicet in reprobum sensum propter suam nequitiam, me autem resuscita propter meam innocentiam. Et impugnantes me, id est meos, et non expugnantes: gentiles siue quoslibet expugna, id est inuictoriosos et inefficaces redde, ut non ipsi expugnent, sed ipsi expugnentur, ut conuertantur. Sicut enim iudica prius accipitur in malo, ita expugna hic in bono. Et refertur hoc ad corpus, sicut illud et caput.

 Apprehende arma et scutum: et exsurge in adiutorium mihi. Dico expugna, et ut expugnes, apprehende arma tua. Ecce magnum spectaculum uidere Deum armatum. Sunt autem arma Dei principaliter anima ipsius Dominici hominis hic agentis, qua ipse usus est ad debellandas erias potestates, uelut potenti framea. Secularia quoque sunt arma Domini anime iustorum, et nostre etiam anime, ita quidem si nos bene profecerimus, id est, si ipse prius armauerit nos scuto fidei, et galea salutis, et gladio spiritus, quod est uerbum Dei. His enim spiritualibus et inuisibilibus armis armat Dominus contra hostes spirituales et inuisibiles animas nostras, ut possint esse eius arma, et deinde apprehendit eas, que quasi immobiles per se erant ad bellandum uelut arma. Et utitur eis ut frameis et ad debellandos inimicos, et ad nos defendendos. Quod autem subdit, Et scutum, non est appositum ut diuersum. Non enim ita est in his armis spiritualibus sicut in corporalibus, in quibus  gladius non est scutum, neque scutum lorica uel galea, quia in his est identitas. Eadem enim fides inuenitur uocaliter lorica et scutum. Scutum ideo, quia ignea tela nequissimi repellit; lorica uero, quia nostrum interius a tentationibus munit diabolicis. uel quia arma dicuntur ab armis protegendis, potest accipi armorum descriptio per excellentiam, quoniam scutum maxime armos protegit. Apprehendet, inquam, arma. Et hoc modo tu qui prius uidebaris iacere malis, exsurge in notitiam plurimorum tuos per arma illa defendendo, et inimicos expugnando. Et hoc in adiutorium mihi, id est meorum.

Effunde frameam, et conclude aduersus eos qui persequuntur me: dic anime mee: Salus tua ego sum. Exsurge, inquam, ut exsurgas effunde frameam, id est, multiplicetur numerus iustorum, ut ubique sint effusi, quorum uita est framea tua ad inimicorum depressionem, et tuorum protectionem. Et per horum multitudinem conclude, id est, conclusionem et munitionem fac aduersus eos qui persequuntur me, id est  meos, persuadentes eius salutem in Ioue et ceteris demoniis siue in terrenis, et sic uolentes eos deuocare, et est dicere: Tantus fiat numerus bonorum, ut aduersarii stupeant et reuereantur non habentes quod nobis contradicant. Conclude, inquam, et dic in euidentia rei, ita scilicet ut intelligam, anime mee et meorum: dic, inquam, istud, Ego sum salus tua, et non aliud, uidelicet ut siue subueniat angelus siue homo, de te semper dicam: Tu es salus mea. Et etiamsi hec terrena conferant mihi aliquod solatium, dicam quia tu es salus mea, quia tu me his consolaris in hac uita, que est quasi uia, ubi hec omnia debent esse stabulum uiatori, non tanquam domus habitatori.

Confundantur et reuereantur querentes animam meam. Auertantur retrorsum et confundantur cogitantes mihi mala. Ideo peto ut concludas, et anime mee talia dicas, ut per hac querentes animam meam et meorum, non ad imitationem, sed ad damnationem;  non ad salutem, sed ad deuocationem, confundantur salubri scilicet confusione. Confusio enim alia salubris, alia non. Illi uero confunduntur salubri confusione, qui de numero infidelium transeunt in numerum fidelium, uel de numero persecutorum in numerum membrorum, ut fecit Paulus. Et sciendum quia quidam malorum ita iunguntur, ut a Domino separentur et damnentur; quidam uero ita, ut ad Dominum conuertantur. Et de his qui conuertuntur hic primum dicit, deinde dicet de aliis. Confundantur, inquam, querentes animam meam, et ita confundantur ut reuereantur, id est, extimescant peccata sua, id est reuereantur iustos, non habentes quid eis contradicant. Et auertantur a persequendo, ita ut qui prius ante fuerant, sint retrorsum secus pedes Domini, scilicet qui fuerant precedentes, sint subsequentes, et persecutores sint predicatores. Auertantur, inquam, et confundantur, ita ut qui nunc sunt cogitantes mihi et meis mala, sint mihi desiderantes bona;  qui autem id nolunt, fiant tanquam puluis, et reliqua. Hic incipit agere de illis malis, qui ita iunguntur ut damnentur. Potest etiam quod precedit, scilicet Confundantur cogitantes mihi mala, aduersus eosdem referri hoc modo: Illi quidem auertantur retrorsum. Ex opposito autem non solum facientes, sed etiam cogitantes perseueranter mala mihi et meis, accipiant quod merentur; confundantur scilicet confusione eterna. Nunc autem interim fiant tanquam puluis ante faciem uenti. Puluis terre facile aufertur a uento, hic autem per uentum accipitur quicunque carnalis motus et tentatio uel suggestio diabolica. Puluis uero peccatores dicuntur, carentes humore affectionis et misericordie, qui facile subruuntur a uento elationis et tentationis. Et est dicere: Tales fiant ut ad nullos motus prauos subsistant, sed omnibus cedant. uel etiam ut a quolibet uento heretice doctrine facile subuertantur, uel circumferantur. Et ad hoc sit eos coarctans  angelus Domini prauus, per quos etiam Dominus operatur.  Iuxta illud: Fecit Dominus immissionem per angelos malos. Fiat quoque uia, id est, tota uita presens illorum tenebre, id est, ignorantia ueritatis. Et lubricum, id est in lapsu omnis carnalis concupiscentie; ad hoc rursus sit eos persequens, id est compellens angelus Domini prauus. Potest etiam hic uersus totus ad similitudinem solam dici ita: uita illorum sit similis illi qui in tenebroso et lubrico loco persecutorem patitur, qui quidem in maximis angustiis uersatur, quia nec ut lucem exspectet sibi conceditur.

Quoniam gratis absconderunt mihi interitum laquei sui: superuacue exprobrauerunt animam meam. Ideo dico ut talia eis eueniant, quoniam digni sunt; quia gratis, id est, cum nichil mali apud eos meruissem, imo multa bona fecissem, mortuos eorum suscitando et infirmos sanando: tamen absconderunt, id est, absconse, quantum ad se, parauerunt interitum laquei. Laquei dico sui non mei, id est, multas causas contexerunt, sicut laqueus contexitur, per quas uoluerunt  me illaqueare ad interitum, ut mundus post me non abiret: sed ille laqueus fuit suus, quia ipsi potius illaqueati sunt ad interiorem interitum. Ego uero resurrexi, et mundus post me abiit. Absconderunt, inquam, interitum. Cui uero absconderum? Mihi scilicet absconderunt corda ipsorum abscondentium cognoscenti, qui tamen inter eos eram similis ignoranti. Et exprobrauerunt animam meam, id est, opprobria multa intulerunt uite mee, et hoc uacue. Et superuacue quidem, quantum ad hoc quidem obiecerunt, que non solide, uel ut ipse dixerat, acceperunt. Ut illud: Hic dixit, Possum destruere templum Dei, et reliqua. Quantum enim ad ipsum, solidum fuit hoc et perfectum, quia ipse tertia die resurrexit. Quantum uero ad ipsos qui de templo Salomonis hoc acceperunt, non fuit hoc solidum, sed uacuum. uacuum enim proprie dicitur, quando non est solidum, sed intus cauum est.

ueniat illi laqueus quem ignorat, captio quam abscondit  apprehendat eum, et in laqueum cadat in ipsum. Ecce digna pena et condigna uindicta ualde enim dignum est ut quisque peccator constringatur funiculis peccatorum suorum, et ut quisque ex sua nequitia damnetur. Et est dicere: Ipsi quidem absconse parauerunt mihi interitum laquei, et absconse incidant in eumdem laqueum. Littera autem sic exponitur: Laqueus, id est, nequitia eorum qua me illaqueare uoluerunt ad interitum, quam ignorant sibi nocituram. Iuxta illud: Ceterum nescit impius se puniri, nisi cum manifeste luit quod nolens perpetrauit uolens. Ille, inquam laqueus ueniat illi populo, id est refundatur in eum scilicet ut in quo mihi uoluit nocere, noceatur. Et exponit istud dicens: Et captio quam abscondit apprehendat eum, id est, iniquitas illa quam absconse parauit mihi uelut ignoranti, ut me caperet, apprehendat eum, et ita apprehendat eum ut cadat in laqueum, non alium, sed ipsum eumdem quem abscondit mihi, id est, me resurgente propria iniquitas sua  sit ei ad perpetuum casum et damnationem. Quod est dictum ad similitudinem. Sic enim est nequitia cuiusque. Sicut si quis pararet alicui poculum ueneni, et post modo oblitus biberet idem; aut si pararet alii foueam, et incideret in eam, quia necesse est ut quod aliud corrumpit, illud unde procedit, et in quo principaliter est maxime corrumpat. Potest autem captio per se accipi, ut non sit expositio prioris, et taliter dici: Similiter captio illi captioni quam mihi parauit populus ille, apprehendat eum scilicet, ut sicut in festiuitate paschali cum undique conuenissent, occulte, ut me caperent, tractauerunt, ita in consimili die cum undique conuenerint, a Tito et uespasiano comprehendantur. Cetera non mutantur.

Anima autem mea exsultabit in Domino: et delectabitur super salutari meo. Illos quidem apprehendat captio, et cadant in laqueum, anima autem mea non dicam optando quasi dubius ut exsultet, sed enuntiatiue dicam exsultabit, non de se presumendo, sed in Domino. Et etiam delectabitur, id est plenariam  letitiam habebit. Quod notat per hec duo, quia exsultari corporis est, delectari uero anime. Exsultabit, inquam, et delectabitur, non in se, sed in salutari suo, id est, in resuscitatione data sibi desuper, a uerbo scilicet personaliter sibi unito. Nec solum anima mea exsultabit, sed etiam corpus meum, quia omnia ossa mea, id est omnes robustiores inter meos, etsi caro non dicat, quia spiritus quidem promptus est, caro autem infirma: ossa, inquam, propter gaudium de spe resurrectionis sibi in me data, dicent, Domine, quis in angelis, aut in archangelis, aut in patriarchis, uel prophetis, siue in gentium diis est similis tui? Nullus utique. Et merito hoc dicent, quia tu et eripis eos de tentationibus diabolorum, et me eripis de manibus inimicorum, quod sic dicit: Tu es eripiens inopem populum tuum de se, scilicet nichil presumentem de manu fortiorum eius: id est, de potestate diaboli et angelorum eius, qui fortiores sunt: quia olim toti humano generi preualuerunt in Adam  decepto, et adhuc quibusdam preualent, quos blandis suggestionibus suis decipiunt. Et etiam eripis uere egenum, qui sibi scilicet nichil prorsus attribuit; et uerum pauperem, qui cum scilicet diues esset, pro omnibus pauper factus est: a diripientibus eum, id est, de potestate illorum qui conabantur diripere eum a te, id est separare, dicentes: Deus reliquit eum; et: Non est hic homo a Deo, et cetera talia. Agit autem hic de se ipso in tertia persona, et ostendit quomodo diriperent eum dicens: Testes iniqui, id est, illi testantes de me iniqua, surgentes contra me interrogabant me per penam, scilicet, colaphizando et conspuendo me, ea que ignorabam ego. Quid autem ignorabat? Nunquid aliquid ignorabat qui etiam corda persecutorum uidebat, et dolos eorum presciebat? Utique nichil ignorabat, non quantum ad uindicationem, sed quantum ad commissionem.

Retribuebant mihi. Interrogabant me, inquam, et interrogantes retribuebant mihi mala tantum pro bonis,  ut pro uita quam conferre ueneram, mortem; pro honore blasphemias, pro medicina uulnera. Et retribue aut anime mee pro fecunditate sterilitatem, quia cum anima mea ad hoc uenisset, et laboraret ut eos conspersos imbre uerbi Dei bene faceret fructificare et fertiles, ipsi prebuerunt in se solam sterilitatem, quia non passi sunt se regenerari per me, sed manserunt illi ficui similes, in qua Dominus esuriens nullum fructum, sed sola folia inuenit: quia in uerbis eorum numerositas, in factis uero paucitas.

Ego autem. Ipsi quidem que ignorabam interrogabant me, et mala pro bonis retribuebant; ego autem cum mihi molesti sic essent, et omnibus modis in me seuirent, tantummodo induebar cilicio, id est, occultabam diuinam potentiam meam, et solum cilicium, id est mortalem carnem, qua circumdabar, eis in quem seuirent obiiciebam. Si enim ille qui uno uerbo solo querentes se capere, in terram prostrauit, diuinam potentiam exercere persecutoribus uoluisset, haud dubium quin solo nutu omnes interficere  potuisset. Sciendum uero quod cilicium de pilis caprarum et hedorum fit, et per capram et hedum propter fetorem significatur peccatum. Dicitur ergo Christi caro cilicium, quia penam peccati pertulit, licet peccatum non admiserit. Caro enim eius mortalis fuit, et in pena tantum, quia sine peccato est similis nostre carni. Iuxta illud Apostoli: Misit Deus Filium suum in similitudinem carnis peccati, ut de peccato damnaret peccatum in carne, id est, ut per mortem eius destrueret nostram mortem. Dicitur enim mors et Christi et nostra peccatum, quia est effectus et pena illius peccati quod Adam perpetrauit.

Humiliabam in ieiunio animam meam. Ego quidem illis me molestantibus induebar cilicio. Unde apparet quia anima mea, que nichil esuriebat, nichil sitiebat, nisi conuersionem illorum ieiunabat. Et tamen in hoc ieiunio humiliabam animam meam, id est non irascebar, sicut solent irasci potentes in determinato tempore subtracto sibi cibo. Tantum autem fuit hoc  ieiunium, ut in tanta turba persecutorum, nullum in quo se reficeret inueniret preter latronem sibi collateraliter pendentem, cum etiam discipuli ipso relicto fugissent, et in turba laterent: et etiam Petrus ille, qui prius tam temere clamauerat, Domine, et si oportuerit me mori tecum, non te negabo, in turba latebat et ad uocem ancillule trepidabat: humiliabam me, inquam, in ieiunio, et orabam pro illis dicens, Pater, ignosce illis. Et orabo non ad remotum aliquem sed ad uicinum, quia oratio mea conuerteretur in sinum meum, id est, in occultum meum, quia humanitas mea orabit pro illis uerbum personaliter sibi unitum. Possunt et aliter hi duo uersus legi, ut sic dicatur, Ipsi quidem retribuebant mala mihi: ego autem cum, id est, quamuis molesti essent, induebar, tamen cilicio, id est, quosdam ex illis qui prius erant quasi cilicium, id est spinosi et infructuosi, ad me conuertebam, et quasi mollem uestem qua induerer, faciebam. Iuxta illud: uiuo ego, dicit Dominus, quia  his omnibus uelut uestimento uestieris. Et hoc si faciam, quia in illo graui ieiunio quod de ipsorum inconuersione patiebar, humiliabam animam meam, id est, uitam meam comedendo cum publicanis et peccatoribus, cum ipsis conuersando, ut uel sic aliquos mihi attraherem, in quibus illud ieiunium meum soluerem: humiliabam me, inquam, et orabam pro illis, et oratio mea, etsi non omnibus ipsis prosit, conuertetur tamen, id est apparebit in conuersis in sinum meum, id est in illis que significantur per manum Moysi reductam in sinum. Mittimur enim hic ad historiam, in qua dicitur quod quando Dominus precepit Moysi ut rediret in Aegyptum, et educeret inde populum suum, petiit Moyses ut infirmus a Domino: Domine, quod signum erit mihi, ut me audiant? Et Dominus ad eum: Educ manum tuam de sinu tuo, et eduxit, et ecce leprosa tota facta est. Iterum dixit ei: Reduc manum tuam in sinum tuum, et reduxit, et relique carni facta est similis. Per sinum autem Moysi,  significatur sinus Domini. Et est sinus Domini, fides, spes, caritas, et ecclesiastica instituta: a quo sinu quisquis educitur, ut heretici qui a nobis exierunt, leprosus fit in peccatis. Si uero contigit ut aliquando redeat, fit similis reliquis infra sinum sanatis a lepra peccatorum. Et quisquis in hoc sinu est, conuersus est in idipsum, quia naturaliter in Adam posito in plenitudine uirtutum, in hoc sinu fuimus: sed exiuimus ab eo per eumdem preuaricantem.

Quasi proximum, et quasi fratrem nostrum, sic complacebam: quasi lugens et contristatus sic humiliabar. Orabam quidem in passione pro illis, et antea cum eos admonerem, complacebam, mihi sic, quasi admonerem proximum, id est aliquem discipulum, aut quasi admonerem fratrem nostrum, id est aliquem apostolum, quia sic illi obediebant facile, sicut faceret frater uel proximus. A maiori autem parte eorum qui sanam doctrinam contemnebant humiliabar sic, ut essem quasi lugens exterius, et contristatus interius,  id est, uelut habens plenam tristitiam. Solent enim boni prelati gaudere de profectu subditorum, et tristari de defectu illorum quasi suo. Unde Apostolus: uiuo ego nunc, si uos estis in Domino.

Et aduersum me letati sunt, et conuenerunt: congregata sunt super me flagella, et ignoraui. Humiliabar, inquam, ab illis, et hoc ideo quia ipsi letati sunt, et conuenerunt: pro letanter conuenerunt aduersum me. Et ipsis conuenientibus congregata sunt innumera flagella ab illis super me, et tamen ego causam ignorabam, non quantum ad uindictam, sed ad factum, quia nullius mali eram mihi conscius. Conuenerunt, inquam, et in illo conuentu dissipati sunt inter se, quia quidam bonus est dicebant, alii autem non. Et tamen non sunt compuncti, nec isti, nec illi ad misericordiam, quia tentauerunt me, et cetera. Potest et sic istud dici: Quod ipsi sine causa uenerunt contra me, indicat hic effectus, quia ipsi ubique gentium dissipati sunt, et tamen adhuc non sunt compuncti ad penitentiam. Iuxta quod tentauerunt sic continuabitur.  Hoc scilicet modo congregata sunt flagella super me, quia tentauerunt me, dicentes: Magister, scimus quia a Deo uenisti; et, licet censum dare Cesari, an non? et cetera talia. Et subsannauerunt me, id est, deriserunt me: subsannatione, id est, uili et contemptibili derisione. Et frenduerunt super me dentibus, id est, mordacibus dictis suis dicentes: Crucifige, crucifige eum. Tu autem, Domine Pater, quando respicies me caput, ut ab eis liberer? Quando etiam respicies corpus meum? diffinito scilicet tempore respicies me caput resuscitando et etiam corpus, quia non differs in capite, ut non respicias inopia, sed ratione; nec differs in corpore tedio, sed amore. Non enim Dominus Christum, quem primo etiam momento potuit resuscitare, distulit in diem tertiam inopia, sed ratione, quia legitur in Euangelio, Hodie et cras sanitates operor, tertia uero consummor. Prima enim die, scilicet ante legem, Dominus operatus est sanitates in quibusdam, sicut in beato Abel et in Abraham,  et ceteris patriarchis, crastina quoque die, scilicet sub lege, multi saluati sunt, ut Moyses et Aaron, et quicunque legem spiritualiter coluerunt. Tertia uero die in tempore gratie per uerbum missum ad terras, consummata et perfecta salus data est. Et hec est ratio quare Christus non in prima uel secunda, sed potius tertia die resurrexit. In corpore quoque cum Dominus quandocunque uellet, posset uel singulos per se, uel plures in simul resuscitare, non differt resurrectionem tedio, sed amore, scilicet quia cum ipse sit perfectus, amat in corpore quoque ante resurrectionem illam compleri perfectionem, ad quam supplendam prius homo creatus est. Iuxta illud: Sustinete modicum tempus Deum, et cetera. Nunc ad litteram redeamus. Respice, inquam, et me et corpus in definito tempore, et ideo noli differre resurrectionem meam in communem resurrectionem, sed cito restitue animam meam liberando per resuscitationem a malignitate, id est a malitia eorum,  scilicet frendentium super me dentibus. Et restitue etiam in tempore a te constituto unicam meam, id est, Ecclesiam sponsam meam: liberatam a leonibus, id est, a seuientibus principibus eam persequentibus.

Confitebor tibi in Ecclesia magna, in populo graui laudabo te? Quasi dicat: Quo fructu peto ut restituas et me et unicam meam, hoc scilicet, quia ego confitebor tibi in me et in meis in Ecclesia magna. Et uere magna est Ecclesia, quia ubique terrarum est diffusa, sed quia in ea insimul sunt, et palee et grana, id est mali et boni. ueniente autem uento uentilationis et tentationis, palee, que leues sunt, depelluntur; grana autem, que grauia sunt, remanent in populo graui. Quasi dicat: Confitebor tibi in Ecclesia communiter et in bonis et in malis: laudabo autem te uere et singulariter in populo graui, id est in sanctis uiris, quos uetus aduersitas non depellit.

Non supergaudeant mihi qui aduersantur mihi inique,  qui oderunt me gratis, et annuunt oculis. Ideo quoque rogo ut restituas me caput et corpus, ut si gauisi sunt de me mortuo et de meis incarceratis, non super gaudeant mihi, id est ad depressionem meam et meorum, de me non resuscitato et de meis deuocatis. Illi qui inique aduersantur mihi et meis, in hoc quia oderunt me caput gratis, quia nulla mala, sed multa bona eis contuli. Et quia fraudulenta persecutione annuunt, id est acquiescunt meis in oculis exterius, quos oderunt interius. Annuunt enim uoce quod contradicunt corde. Annuunt facie quod negant in uoluntate. Et quid mirum si in arido ligno faciunt, quod fecerunt in uiridi, id est in me? Quia loquebantur pacifice mihi exterius, dicentes: Scimus quia a Deo uenisti, magister, et cetera talia. Et sic loquentes cogitabant tamen dolos in corde contra me, id est iracundiam terre, id est, quia irati mihi pro terrenis erant timentes per me locum et gentem amittere. Et non solum cogitauerunt, sed etiam que cogitauerant fecerunt; quia dilatauerunt, id est, aperuerunt os suum super  me, rugientes contra Pilatum: Crucifige eum. Et postquam perfecerunt in me quod uoluerunt, letantes dixerunt: Euge, euge, id est, bene factum est anime nostre, quia oculi nostri uiderunt quod semper uidere desiderauimus, et quod omnibus modis optauimus.

uidisti, Domine, ne sileas, Domine, ne discedas a me. Quasi dicat: Ipsi, inquam, uiderunt penam, tu autem, Domine, uidisti causam et innocentiam meam, et ideo, Domine, si siluisti a pena, non sileas a uindicta; uel sicut non siluisti a precepto, scilicet, quin per me ea que uoluisti preciperes, ita etiam non sileas a iudicio, ut non uindices in eos damnationem meam; et non discedas a me, id est a meis in persecutione, sed potius sicut per me promisisti, sis cum eis usque ad consummationem seculi, ut eos protegas ab inimicis.

Exsurge et intende iudicio meo, Deus meus et Dominus meus, in causam meam. Ne sileas, inquam, sed  potius exsurge in uindicta, qui uidebaris iacere in pena. Et intende, id est, intensum te fac in euidentia rei, iudicio illorum de me facto meo, non suo, scilicet ut quod ipsi putauerunt esse ad suam gloriam et meam ignominiam, potius conuertatur ad meam gloriam, et ad eorum ignominiam: tu dico Deus meus creatione et potestate, et Dominus meus subiectione et uoluntate. In quo nos instruit, ut et nos illum, qui Deus noster est ex necessitate, faciamus nobis Dominum subiectione et uoluntate. Et qualiter roget ut intendat, iudicio declarat, cum subdit: intende, inquam, in causam meam discernendam. Quasi dicat: Non peto ut in id intendas quod commune habeo cum latronibus, scilicet in penam, sed ut intendas in causam, scilicet quia beati sunt qui persecutionem patiuntur propter iustitiam. Que causa discreta apud solos bonos est, cum sit communis pena. Et ideo sola causa martyrem facit, non pena: quia si pena martyrem faceret, quicunque nequam decollaretur, aut  aliquo modo trucidaretur, coronaretur, quod fieri indignum est.

Iudica me secundum iustitiam tuam, Domine Deus meus, et non supergaudeant mihi. Non dicant in cordibus suis: Euge, euge anime nostre, nec dicant: Deuorabimus eum. Intende, inquam, in causam, et me, quem in pena a malis non diuidis, iudica, id est, discerne ab eis secundum iustitiam, id est ueram obedientiam meam: et tamen tuam, id est, a te mihi datam, Domine Deus meus. Et debes iudicare, ut inimici qui gauisi sunt de me interfecto, non supergaudeant de me, non de resuscitato. Sed qui prius dixerunt in morte mea. Euge, euge anime nostre, non dicant hoc amplius, uidentes me resuscitatum in cordibus suis, et si simulent exterius in labiis, sed potius dicant, ue, ue anime nostre. Infinitam enim tristitiam habuerunt Iudei, audientes resurrexisse Christum, et mallent omnibus modis non crucifixisse quam crucifixum resurrexisse. Non dicant, inquam,  euge, euge, nec etiam dicant, Deuorauimus eum, putantes prius penitus nomen meum deleuisse de terra, sed potius ego deuorem eos, et mei etiam deuorent persecutores suos, tam gentiles quam Iudeos. Hic mittit nos ad historiam, ubi continetur quod cum Moyses in monte Sinai, ut legem a Domino acciperet, quadraginta diebus staret, et populus Isreliticus murmurat contra Aaron reposcens idola. Et cum ipse Aaron non posset eos ratione corrigere, uoluit eos damno reuocare. Precepit igitur eis ut afferrent quoque ornamenta sua aurea uel argentea, et inde fecit uitulum conflatilem. Quem postmodo Moyses cum de monte rediisset, et multo super hoc cruciaretur dolore, fecit in puluerem conteri, et potui commixtum ad deuorandum eis prebuit. In quo signatum est quod ueri Isrelite qui futuri erant apostoli, et alii scilicet precones sancti, non solum quosdam de Iudeis, sed etiam gentiles qui idololatre erant: et per idolum illud, scilicet per uitulum conflatilem, intelliguntur transglutire, conformando sibi debebant, et  in malo deuorare, atque in corpus Christi traiicere. Et possunt que supra dicta sunt, ab Exsurge et intende, etiam ad membra et persecutores eorum, tam de gentibus quam de Iudeis, suo modo referri.

Erubescant et reuereantur simul qui gratulantur malis meis. Induantur confusione et reuerentia, qui maligna loquuntur super me. Non dicant, inquam, Deuorauimus eum, quantum ad me, uel eos, quantum ad meos, sed potius erubescant peccata sua, et simul reuereantur, id est extimescant ea, uel erubescant me et meos, et reuereantur cognoscentes se peccatores et indigniores. Illi qui nunc gratulantur de malis meis, et meorum, et ita erubescant et reuereantur, ut induantur confusione et reuerentia, id est, ut tam plenaria confusio sit, et reuerentia, ut circumdet eos uelut indumentum. Induantur, inquam, illi, qui loquuntur modo mala, non solum faciunt super me, id est de me et de meis. Et uere erubescant et reuereantur, quia exsultabunt et letabuntur omnes illi, qui cum prius uellent  statuere iustitiam suam, modo uolunt statuere iustitiam meam. Et utinam exsultent et letentur, et reliqua. Possunt quoque predicti duo uersus in malo accipi ita: Non dicant, inquam, persecutores mei et meorum, Deuorabimus, sed potius erubescant et simul reuereantur, id est, ruborem exterius et innocuum timorem interius incurrant de nequitia sua in presenti, illi qui gratulantur malis meis et meorum. In futuro autem induantur confusione plenaria, et reuerentia, quicunque maligna loquuntur super me, id est de me et de meis. Quod uere tunc erit, quando dicent: Nos insensati existimabamus uitam illorum insaniam, et reliqua.

Exsultent et letentur qui uolunt iustitiam meam, et dicant semper, Magnificetur Dominus, qui uolunt pacem serui eius. Quasi dicat: Mali quidem et persecutores patiantur et hic et in futuro. Ex opposito autem exsultent et letentur interius, id est plenariam letitiam habent, et hic et in futuro, omnes qui cum  prius uellent statuere suam iustitiam, modo uolunt tantum meam iustitiam: et dicant semper, Magnificetur, id est, exaltetur Dominus, et nunquam seruus, hoc est nichil amplius de se presumant, sed totum Domino ascribant. Illi qui uolunt pacem datam per me uere seruum eius, id est homini. Que pax est litigium habere cum uitiis, et concordiam cum moribus optimis. Et uere dicent, Magnificetur Dominus, quia lingua mea, id est, cor meum, quod ideo dicitur lingua, quia Deo loquitur. Unde in Euangelio habetur quod Dominus iehsu prauis cogitationibus aduersariorum suorum respondit: cor, inquam, meorum semper, o Domine, meditabitur iustitiam tuam esse. Id est, nichil de se presumet, sed omnem iustitiam tibi ascribet. Laudem uero tuam ueram et perfectam meditabitur in die illa, que erit dies tota, id est in futura uita, ubi erit perpetuus dies sine nocte. Et tota die, id est tota mentis puritate; uel tota die, id est, assidue meditabitur laudem Dei. Si enim hymnum in Ecclesia canis, laudas Dominum; si uero non canis,  reficis corpus cibo aut somno. Et hoc non ad delectationem carnis, sed ne deficias in seruitio Dei. Et si quidquid agis, tibi semper in mente Domini proponis, omnis innocentia operum tuorum assidue laudat Deum.



IN PSALMUM XXXu. In finem, seruo Domini, psalmus Dauid.



ARGUMENTUM.

Cum Saulis insidiis urgeretur, hunc psalmum cecinit eo precipue tempore cum eum necare uolens, scyphum tantum pro signo fidei, hastamque proripuit. Aliter Propheta cum laude opera ipsius Iude dicitur.



EXPLANATIO.

Seruo Domini non alteri accipe, quam ei qui cum in forma Dei esset, formam serui accepit, factus obediens  usque ad mortem. Totus psalmus a persona Prophete dicitur. In primo membro contemptores legis uehementer accusat, eos non habitare cum Domino commemorans ob eorum impias uoluntates. Secundo sub laude Domini collata premiorum dona describit, eosque domus Domini dicit ubertate compleri, breuiterque in ruina malorum psalmus iste concluditur.



COMMENTARIUS.

Dixit iniustus ut delinquat. Titulus est talis, In finem seruo Domini Dauid, secundum Cassiodorum, qui sic exponitur. Hec uerba referuntur non ad historiam, sed in finem, id est in perfectionem, ad Christum scilicet: et hoc ideo quia sunt attributa Dauid, id est alicui perfectiori de membris eius: Dauid dico non historialiter accepto, etiamsi ad Prophetam respicias, sed seruo Domini, id est tali qui sit uerus seruus Domini, non seruiens carnaliter, sed spiritualiter. Qui seruus Domini reprehendit in hoc psalmo conseruos suos iniustos, proponentes sibi peccare,  non quia intelligere non possunt, sed quia nolunt, et de peccatis suis iniuste in auctorem culpam transferentes. Quos commonefacit, quod peccant non ex culpa auctoris uel difficultate aut necessitate esse, sed ex eorum praua uoluntate, scilicet quia ut bene agant, nolunt intelligere, ita dicens: Iniustus dixit, id est proposuit, et constituit ut delinquat, id est, ut peccet assidue: et hoc non foris in conspectu hominum, quia timet ab eis reprehendi uel damnari, sed in semetipso, id est in corde suo male conscio. Iniustus accipitur hic non quilibet unus, sed totum genus iniquorum, quod aduersatur sibi intelligendo ut bene agat, non quia non possit, sed quia non uult. Aliud est enim quando aliquis conatur aliquid intelligere, sed non potest pre humana infirmitate, quia corpus quod corrumpitur, aggrauat animam; uerbi gratia, ut quod dicitur de equalitate Trinitatis, et de illo uerbo quod erat in principio apud Deum, etc., que dicuntur de diuinitate, humana infirmitas percipere non potest,  et in talibus ignorantia non est peccatum: aliud uero est, quando perniciosius agit contra semetipsum cor humanum, scilicet ut non intelligat quod intelligere posset, si uoluntas accederet: non quia difficilis est, sed quia uoluntas praua et auersa est; quod tunc est, quando homines amant peccata, et oderunt diuina precepta, quia sermo diuinus aduersarius tuus est, si diligis iniquitatem tuam: amicus uero tuus est, si odis eam. Et sic eritis duo ad perimendum iniquitatem tuam, tu scilicet et sermo diuinus: quia per te non potes, et ideo si odis ipsam iniquitatem, et Deus dimiserit eam, liber eris. Si autem diligis eam, contrarium tibi est quidquid dicitur contra eam: non quia intelligere non possis, sed quia non uis. Planissimum enim et apertissimum est omni homini illud preceptum: Quod tibi non uis fieri, alteri ne feceris, quia quisque in seipso hoc aduertere potest. Et ideo quisquis hoc non intelligit, non imputabitur difficultati, imo uoluntati. Et quia hoc est iniustus, ideo  non ex difficultate, sed ex uoluntate dixit, ut delinquat. Et quia non ausus est palam, confugit ad occultam cordis conscientiam. Sed cum timet conspectum hominis, multo magis deberet timere conspectum Dei, qui quod conspicit in corde, sicut homo in facie. Quod ipse intelligere posset, si attendere uellet. Sed ideo non attendit, quia timor Domini non est ante oculos eius, id est, quia non perpendit Deum iudicem in rebus: quod si perpenderet, utique eum timeret.

Quoniam dolose egit in conspectu eius, ut inueniatur iniquitas eius ad odium, etc. Probat ab affectu, quia iniustus non timet Deum, quia facit quod non faceret, si eum timeret. Dolose scilicet agit in conspectu eius, id est, in corde suo ubi ipse Deus conspicit: et in hoc dolose agit, scilicet ut inueniatur iniquitas eius ad odium, id est, quia non uult uere inuenire iniquitatem suam ad hoc ut odio habeat ipsam inuentam. Sunt enim multi qui quasi conantur  iniquitatem suam inquirere, et tamen eam inuenire timent, ne dicatur eis: Ecce hactenus ignorantes peccastis, nunc uero iniquitatem cognoscitis, desinite ergo peccare; et hi dolose, non sincere agunt, timentes iniquitatem inuenire quam simulant querere. Sunt item alii qui dolose agunt ut inueniant iniquitatem, quia non ex corde agunt iniquitatem querere et odisse. Et quia dolus est in inquisitione, defensio est in inuentione. Si enim sincere eam quererent, inuentam eam uere odissent, et non defenderent dicentes: Quid nos fecimus? Nonne hoc omnes faciunt? Nunquid Deus perditurus est omnes talia facientes? Multaque similia defendentes iniquitatem dicunt; unde apparet quia dolose, non sincere agunt.

uerba oris eius. Probat secundum alteram partem tantum, scilicet secundum illos qui quasi inueniunt iniquitatem, et defendunt. Quoniam uere dolose agit iniustus, uidelicet per hoc quia uerba oris eius sunt non solum iniqua, sed ipsa iniquitas, quia iniquitatem  scilicet inuentam defendit. Et ideo uerba sunt iniqua in defensione, quia dolus precessit in inquisitione. Et uere dolus ibi fuit, quia noluit agere quod potuit, iniquitatem scilicet uere inquirere et intelligere, ad hoc ut eam postponeret, et sic bene ageret. Et hoc probat a repugnanti. Quasi dicat: uere noluit intelligere ut bene ageret, quia potius et iniquitatem cogitauit, et iniquitatem perfecit, quod sic dicit, Meditatus est perseueranter iniustus iniquitatem, id est, peccare in cubili suo, id est in corde suo, et etiam ad effectum perduxit que male cogitauit: quia astitit omni uie non bone, perseuerans fuit in omni opere malo. uie enim malorum dicuntur praua opera eorum, cor uero nostrum dicitur cubile nostrum ad similitudinem, scilicet quia in eo quiescitur a sanis, id est bonis; aut laboratur ab egris, id est malis. Solent enim boni a strepitu exteriori in secretum cordis se recipere, et ibi quiescere et gaudere: ita tamen si bonam illic inuenerunt uxorem, scilicet delectationem  immortalis sapientie. Sed ualde cauendum est ne inde eiiciat aliquem mala uxor, id est fumus male conscientie. Quare satis miser iniustus iste est, qui ubi maxime deberet quiescere, scilicet in corde, laborat magis tumultum habere quam quiescere. Astitit, inquam, omni uie non bone: hoc autem ideo factum est quia malitiam que in ipso erat, id est fomitem peccati, non uere inquisiuit et odiit, imo per omnia ei consensit. Non enim possumus in presenti malitiam non habere, possumus uero eam odisse. Unde Apostolus: Est peccatum in uestro mortali corpore, sed non regnet ad obediendum heres carnis. Erit autem quando malitiam non habebimus, quando scilicet hoc mortale induet immortalitatem, et nouissima mors destruetur. Ante uero hoc tempus semper in nobis erit delectatio iniquitatis, et ideo adsit nobis e contra delectatio equitatis preceptorum Dei, qua contra iniquitatem pugnemus, et ipsam uincamus: quia aliud est non pugnare, sed in perpetua pace esse: quod tunc erit, quando immortalitate induemur.  Aliud est pugnare, et uinci, quod in illis qui primum bona opera et precepta diuina insistunt, deinde superbiunt, et de se presumunt. Aliud est pugnare et uincere, quod in bonis est, qui nichil de se presumunt, dicentes cum Apostolo: Infelix ego homo, quis me liberabit de corpore mortis huius? Gratia autem Dei; aliud uero est non pugnare, imo trahi ab iniquitate: de quo genere hic agitur cum dicit: Malitiam autem non odiuit.

Domine, in celo. Sic continuatur: Iniustus quidem non quia non potest, sed quia non uult bene agere, dixit ut delinquat: hunc tamen tua, Domine, non deseret misericordia, qua saluas hos tales homines ut iumenta, ut inferius habetur: sed tamen misericordia tua, id est, condigna te illa tantum est in celo, id est, in sanctis uiris qui sublati a terrenis, facti sunt celum. Sciendum enim quod misericordia Dei donorum multiplex est. Alia enim eius dona sunt terrena et temporalia, et in his saluat corporaliter:  quod sicut et iumenta iniustum supradictum, et alios simpliciter homines, id est, portantes imaginem ueteris nominis, non noui: qui pro magno hanc saluationem habent, et maxime in ea gaudent. Alia uero eius dona sunt celestia et terrena, que sanctis uiris communia partim iam sunt, tandem uero plenarie erunt cum angelis. Et he sunt ille misericordie, de quibus dicit: Domine, tua misericordia est in celo. Et per hoc quasi diceret, Nobis cognita est illa tua misericordia, quia ueritas tua, id est, ueritas preceptorum tuorum ualuit, id est, pertinuit usque ad quasdam nubes constituendas, id est, cognitio preceptorum tuorum fecit quosdam de celis illis sursum fieri in nubes, id est apostolos et predicatores, per quos nobis innotuit illa misericordia. Dicti sunt autem predicatores sancti nubes propter carnem, quia de carne illorum diuina potentia latens in ea intonuit nobis minis, coruscauit miraculis, et compluit nos uerbis.

 Iustitia tua sicut montes. Ostendit quod uere quidam de celis sursum elati sunt facti nubes. Quasi diceret: uere sunt nubes, quia sunt sicut montes, id est, similes montibus pluribus modis, scilicet et propter constantiam fidei, et propter eminentiam uirtutum. Et quia sicut sol exoriens prius illustrat montes, et inde resplendet in ualles, ita uerus sol iustitie, id est, Christus exortus, primum corda illorum montium, ut intelligant Scripturas, aperuit, et inde nobis resplenduit, quia per illos occulta Scripturarum mysteria nobis aperuit. Sunt, inquam, sicut montes, montes dico Dei, a quibus scilicet auxilium uenit, iuxta illud: Leuaui oculos meos in montes, unde ueniat auxilium mihi. Sunt autem alii montes qui non sunt Dei, ut Donatus, Marcion, et ceteri heretici, usurpantes sibi magisterii primatum. Hi uero montes non sunt auxilii sed naufragii, quia qui ad illos respiciunt, non subleuantur, imo naufragantur. Sunt, inquam, sicut montes, et hoc non ex meritis  suis, Domine, sed ex iustitia tua, id est ex sola gratia tua ipsos iustificante. Quod ostendit a simili per contrarium. Quasi dicat: Sic sunt isti montes per iustitiam tuam: sicut e contra hoc quod iniusti sunt, abyssus non in duobus tantum criminalibus, sed multa, id est, in multis criminibus est per iudicia non iniusta, sed iusta, quia tua. Non enim, ut quibusdam uidetur, iniuste est hoc quod mali dantur in reprobum sensum, sed iustissimum Dei est iudicium. Iuxta illud Apostoli: Quia cum cognouissent Deum, non sicut Deum adorauerunt, et ideo euanuerunt in cogitationibus suis, dicentes enim se sapientes, stulti facti sunt. Pluraliter ideo posuit iudicia, quia unumquodque criminale habet iudicium suum. Et sciendum quod sanctus Augustinus iustitia sua, ut supra diximus, ablatiuum facit, et iudicia accusatiuum. Possunt uero et nominatiui accipi, si sic dicatur: ueritas una fecit quosdam de tuis nubes. Et hi tales, qui non solum sunt dicendi iusti tui, sed et ipsa tua  iustitia, per excellentiam sunt sicut montes Dei; sicut e contra, iudicia tua, id est iniusti a te iudicati et damnati sunt abyssus multa; et quasi diceretur: Quandoquidem sunt abyssus, cur ergo uiuunt? cur supersunt? Dicit: Ideo scilicet uiuunt, non quia meruerunt, sed quia tu, Domine, saluas, et saluabis homines huiusmodi temporali saluatione, quam pro magno habent ut iumenta. Et hoc facies ad eum modum ad quem multiplicasti misericordiam tuam, scilicet ut non solum in celis esset, sed et in his aliis qui sunt ut terra. Tu, dico, qui es Deus, et ideo oportet ut multiplicem misericordiam creaturis tuis impendas.

Potest psalmus iste a principio in parte hucusque aliter legi, ut sit talis, ac si diceretur: Falso queritur d. n. r. g. h. quod imber a. b. e. f. p. r. quam uirtute. Iuxta quod sic dicetur: Iniustus dixit, id est statuit et affirmauit, ut delinquat ex necessitate, quasi culpam reflectendo in naturam et in auctoritatem: sed tamen hoc quod delinquit, est in semetipso, id  est in libero arbitrio eius, scilicet non est inde accusandus auctor uel natura, sed ipse qui per liberum arbitrium suum ad peccandum se disposuit. Solent autem quidam habere, ut non delinquat. Quod etiam sic dici potest: Iniustus dixit, ut  non delinquat in semetipso, id est ex suo libero arbitrio, imo quia talis creatus est ut ex necessitate peccaret. Sed cur talia dicit? Ideo scilicet, quia timor Domini non est ante oculos eius, quia non credit Deum iudicaturum de terrenis rebus: et uere non timet Deum, quoniam dolose egit in conspectu eius, id est in corde suo, ubi ipse Deus conspicit. In hoc scilicet, quia cum ex Scripturarum preceptis, et ex minis intelligere posset quid tenendum, quid uitandum esset, dissimulat se illud posse intelligere, et hoc uitandum et in tot rebus facit, ut inueniatur ab omnibus, id est, ut manifestum sit omnibus quod iniquitas eius ad odium est, id est, odibilis debet esse omnibus.

 uerba oris eius. uere dolose agit, quia uerba oris eius sunt iniqua, id est falsa; et ideo iniqua, quia sunt dolus. In hoc scilicet, quia dicit se non posse intelligere, non quod uere non possit, sed quia noluit intelligere ut bene ageret. Et non solum uerba oris eius sunt iniqua, sed etiam iniquitatem cogitat et operatur, quod sic dicit: Iniquitatem meditatus est, et cetera. Quod non mutatur.

Domine, in celo misericordia tua. Quasi dicat, In his, Domine, iniustis talia agentibus, est ira tua: in celo autem est misericordia tua, sicut prius. Et hec tua iudicia, scilicet quod in illis est ira tua, et in istis misericordia, sunt abyssus non paruo, sed multa, id est sunt inexhausta et inscrutabilia. Iuxta illud: O altitudo diuitiarum sapientie et scientie Dei, et reliqua. Homines et iumenta. Sic continuatur: In illis quidem est ira tua, et tamen etiam hos tales, Domine, non deserit misericordia tua, quia saluas hos homines ut iumenta, ut prius. Potest quoque Domine,  in celo, aliter adhuc continuari, et partim exponi, ut sic dicatur. Dixit, inquam, iniustus quod ea necessitate delinquat, sed mentitur. Cur enim Dominus Pater, si hoc esset, misisset nobis in celo celorum, id est Christo librum suum, ad cuius exemplar conscriberemur, et cui conformaremur? Frustra utique. Sed quia illud non est, ideo, Domine Pater, misericordia tua, scilicet qua nos uocasti et iustificasti, est nobis a te exhibita in celo celorum, id est, in Christo: et etiam ueritas promissionum eterne beatitudinis, que utraque misericordia et ueritas ualuerunt ad quasdam nubes constituendas. Cetera non mutantur, sicut in priori lectione dicta sunt.

Filii autem hominum. Homines, inquam, supradicti, saluabuntur per tempora, que communia sunt eis cum iumentis; filii autem hominum, scilicet qui non solum a iumentis diuisi sunt, sed etiam ab illis hominibus in hoc quia sicut illi portant imaginem terreni, ita isti portant imaginem celestis, et quia sunt imitatores uerorum hominum, patriarcharum  scilicet et prophetarum; tales, inquam, sperabunt, id est non erunt hic in presenti in re, sed tamen in spe, quia non insectabuntur hic bona communia cum iumentis, sed sperabunt eterna cum angelis: et hoc in tegmine alarum tuarum, id est, sub defensione protectionis tue; ut sit dictum ad solam similitudinem, quia et gallina pullos sub alis protegit: uel possumus accipere per alas eius, caritatem et misericordiam: caritatem quidem, qua ad nos descendit; misericordiam uero, qua nos uocauit et iustificauit: uel etiam promissionem utriusque Testamenti: alteram uero de temporalibus, alteram de spiritualibus. In ueteri Testamento, quantum ad litteram, promissio de temporalibus facta est, in Nouo uero promittuntur spiritualia et eterna. Et Dominus quidem consolatur sperantes in se, nunc interim temporalibus bonis, tandem uero beatificabit eternis. Filii, inquam, hominum sperabunt, et hi tales inebriabuntur ad ubertate domus tue. uoluit quidem  promittere, sed non potuit illud edicere, quia uerba non habuit quibus illud exponeret. Sed quia uidit homines immodice bibentes, et se adeo uino ingurgitantes, ut humanam prorsus mentem excedant, et quasi induant aliam, uoluit per hanc similitudinem exponere illam superabundantiam superne letitie et gratie, quia sancti Dei etiam in presenti repleti, sic dementantur, ut humana mente in diuinam transeant in tantum, ut nulla tormenta extimescant, nec etiam patres astantes aut uxores uel filios flentes respiciant. Et dicit, Ita inebriabuntur, id est, sic replebuntur, ut uelut ebrii mentem propriam excedant ab ubertate, id est, ab abundantia spiritualis gratie, que est domus tue, Domine: hoc est, que descendit de domo tua, id est de celesti habitatione. Omne enim datum optimum desursum est. Et uere inebriabuntur, quia tu potabis eos torrente, Domine, uoluntatis tue, id est, impetu abundantis gratie donorum tuorum, que tua dona sunt uoluptas,  id est delectabilia. Torrens enim dicitur proprie pluuialis aqua que abundat et cum impetu solet de montibus decurrere.

Quoniam apud te est fons uite. Merito dicit, Potabis eos, quoniam tuum est hoc facere. Nam fons uite, id est uerbum tuum, a quo procedit uera uita, et quod dicitur fons, quod sitientes potat, et panis, quia esurientes reficit, et lumen, quia cecos illuminat, et multa talia; ille, inquam, fons est apud te, tibi scilicet consubstantialis et ceternus. Et ideo uidebimus te Patrem, qui es lumen non de lumine in lumine tuo, per illud uerbum, quod est lumen tuum, id est, procedens de te lumine. Et uideamus te per illum, Mitte, Domine, quem missurus es, scilicet pretende quasi defensionem misericordiam tuam, id est Filium tuum, qui non solum misericors, imo ipsa dicendus est misericordia. Pretende, inquam, scientibus te, id est, uolentibus te per ipsum scire: et etiam pretende iustitiam tuam, id est, fidem tuam iustificantem  nos, que dabitur per ipsum his qui per eam sunt futuri recto corde, scilicet non distorquentes cor tuum ad cor suum, imo suum cor dirigentes ad cor tuum: hoc optat fidelis de posteriori populo, non quantum ad missionem uerbi, que iam preteriit, imo quantum ad cognitionem.

Non ueniat mihi pes superbie. Ideo, Domine, rogo ut pretendas misericordem tuum, ut ab illo docear humilitatem, et comedendo eius corpus humile: non ueniat mihi pes superbie, id est non subrepat mihi amplius elata affectio superbie; que superbia dicitur pes, quia per eam a Domino in regionem dissimilitudinis recessimus, et sicut per elatum Adam cecidimus, ita per humiliatum Christum resurreximus, qui uere humilitatis exemplum fuit: quoniam nec Iudeis obiicientibus sibi, Demonium habes, maledixit, sed quod non erat, humiliter negauit; quod uero erat, tacendo concessit, ne uideretur maledictum reddere, sed ueritatem predicare, et humilitatem  docere: Non ueniat, inquam, pes superbie, et manus peccatoris, id est mala operatio praui persuasoris non moueat me ut male agam. Duo hic rogat, liberari scilicet ab affectione praua, et a mala persuasione. Que duo uitia claruerunt in exordio, quia et diabolus cecidit ex occulta affectione, et Adam aliena persuasione. Sed tamen serua tu quilibet quod in te est, et non timebis quod de foris est. Unde ne apud te incidas in elationem, et sic uitabis que foris est prauam persuasionem.

Ibi ceciderunt. Ideo peto ut repellas a me pedem superbie: quia ibi, id est in illo pede ceciderunt in exordio, id est grauem casum passi sunt quicunque sunt operarii nunc iniquitatis, scilicet et diaboli et homines. Et quomodo ceciderunt exponit, quia expulsi sunt ab interiori paradiso, id est ab interna iucunditate animi, in qua creati sunt. Et quia expulsi sunt ab interiori, non potuerunt stare in paradiso exteriori, Adam scilicet in terrestri, diabolus uero in celesti.



IN PSALMUM XXXuI. Psalmus ipsi Dauid.



ARGUMENTUM.

Aedificatur hoc psalmo fides eorum, qui, prauorum temporali felicitate turbati, suas uirtutes intermittunt. Lege ad Sapientiam Salomonis.



EXPLANATIO.

Ipsi Dauid, ut supra intelligendum est. Hic psalmus hortatur ad fidem, demonstrans Ecclesie salutem: monet credentes, quoniam plerique mortalium pro afflictione bonorum et impiorum prosperitate turbantur, adeo ut et non remuneratas in hac uita uirtutes desiderent, et uitia consectentur: ad huiusmodi repellendum errorem psalmus iste componitur, qui finem magis utrorumque considerandum crebra repetitione moneret. Per totum Ecclesie uox introducitur psalmum alphabeti Hebraico ordine digestum, ita tamen ut  sextam decimam litteram minus habeat. Prima positione commonet ne malignantes quispiam debeat imitari, sed quidquid boni sperandum est, a Domino postuletur, qui nouit et profutura concedere, et perenniter mansura prestare. Secunda dicit peccatores maxima hic inuidie cruciatione torqueri, quoniam in suis actibus nil simile bonis se habere cognoscunt. Tertia profitetur nunquam se iustum uidisse derelictum, malorum penas et premia beatorum utili iam commonitione permiscens: prima positio continet litteras sex, secunda septem, tertia octo.



COMMENTARIUS.

Noli emulari in malignantibus. Titulus est, Psalmus ipsi Dauid, id est, perfectiori uni uel multis in corpore Christi attribuendus. Sunt enim in corpore Christi duo genera, scilicet perfectiores boni, et minus perfecti. uere enim, minus perfecti sunt adhuc illi, qui uidentes malos feliciter uiuentes, et in omni  terrena prosperitate florentes indignantur de flore illorum, et ipsum affectant. Contra hos tales uero perfectiores alii agunt in hoc psalmo, instruentes eos ne murmurent de flore malorum, neue ipsum appetant, ne forte eis consimiles fiant, imo spem suam in Domino ponant, et malint eternaliter in ipso gaudere, quam hic cum malis ad horam florere. Potest autem ualde commodus accessus taliter quoque fieri ad hunc psalmum. Dominus noster loquendo nobis per electos suos, uult et facit nos cautos ad omnia, dum et sibi tempus est loquendi, nondum iudicandi, et nobis tempus est audiendi, necdum frustra penitendi. Nam et tunc erit penitentia, sed infructuosa. Nam restituet illis diuina iustitia quod sua perdiderunt iniustitia. Iustum enim apud Deum est, ut nunc misericordiam impertiat, tunc iudicium exerceat: et ideo non perturbet te, homo Christiane, quod uides malos feliciter uiuentes, copia rerum affluentes, dignitatibus eminere, in  omni gloria florere. Neque dicat cor tuum nullum esse diuinum iudicium, sed omnia casibus ferri, omnia fortuitis motibus uentilari. Fortasse enim inquies: Si Deus humana respiceret, non illius iniquitas floreret, et mea innocentia laboraret? Quisquis sic cogitas, quisquis sic egrotas, bibe in corde tuo huius psalmi salutiferum antidotum contra talem morbum. Omnis enim morbus animi in Scripturis sanctis inuenit medicamentum suum. Noli ergo murmurare, noli emulari, id est, imitationem habere in malignantibus, in consideratione malignantium, scilicet ut uelis imitari florem eorum; quia cum nulli floreant hic, nisi male agentes, ut rapientes et furantes, si optes florere, oportebit te pariter malignantem esse. Neque zelaueris, id est amaueris facientes iniquitatem, scilicet ut appetas florem eorum, zelus enim aliquando ponitur pro ira et indignatione, ut ibi: Zelus domus tue comedit me; aliquando pro diligere, ut: Zelatus est Dominus populum suum; similiter quoque emulari uel pro inuidere uel imitari,  siue affectare, ut Apostolus, Aemulamini carismata meliora.

Quoniam tanquam fenum uelociter arescent. Ideo non debetis appetere florem malorum, quia uelociter arescent, id est deficient et ipsi et flos eorum, scilicet tanquam fenum, quod hodie est flos, et cras in clibanum mittitur, et cito decident, quemadmodum olera herbarum, id est, cito decident, que proprie olera inter herbas dicuntur. Quod enim inter herbas olus dicitur proprie, per terram serpit; et quia altam radicem non habet, uiret in hieme, et arescit in estate. Arbores uero quia altam radicem habent, et si in hieme aride uideantur, ueniente estate frondent, florent, fructus faciunt: et oleribus comparantur mali, qui non habent altam radicem caritatis, et florent in hieme, id est, in presenti tempore, quod dicitur hiems propter procellas tribulationum, et fluctus amaritudinum: ueniente autem estate, quando uerus sol ascendet in meridiem, et apparebit  in maiestate Patris angelorum, tunc illi arescent, quia eternis flammis tradentur. Iusti uero comparabiles arboribus, quia altam radicem habent caritatis, nunc in hieme scilicet arescunt, iuxta illud, Mortui enim estis, et uita uestra abscondita est cum Christo in Deo. In estate autem predicta, tunc ornabuntur ornamenta foliorum, id est bonorum factorum; et locupletabuntur ubertate fructuum, id est multitudine remunerationum.

Spera in Domino. Quia tam cito euanescet flos malorum: ergo quasi dicat, Noli emulari florem illum, sed tantum spera in Domino, et non in mundo; et fac quemcunque potes bonitatem, non ipsorum malignantium iniquitatem. Et hec faciens inhabita terram, id est Ecclesiam, que dicitur bene terra culta, scilicet ne deseras ecclesiastica instituta, sed obserua ea, quia non est ueri sacrificii locus extra catholicam Ecclesiam: uel sic bene faciendo inhabita terram, id est, excole propriam carnem tuam, ut  tandem eam clarificatam recipias, et sic pasceris in diuitiis eius terre. Diuitie autem huius terre, si ad Ecclesiam respicias, sunt Dominus eius et Deus eius si uero ad carnem nostram, erunt diuitie immortalitas et impassibilitas.

Delectare in Domino. Si per terram accepisti Ecclesiam, tunc istud expositio est, que sunt eius diuitie, scilicet Dominus, et ideo delectare tantum in Domino: si uero per terram acceperis carnem humanam, ita continuabitur, Spera, inquam, in Domino, et sperando delectare in Domino, id est, in letitia quidquid agis pro Domino facias, non in tristitia; quia hilarem datorem diligit Deus. Et sic Dominus dabit tibi petitiones, et si non carnis, tamen cordis tui, id est implebit omnes petitiones spirituales tuas. Et ut hoc fiat, reuela Domino uiam tuam, id est, insiste talia opera que sunt digna reuelari Domino. uelimus enim nolimus, opera nostra bona seu mala reuelata sunt Domino, quantum ad cognitionem; sed tamen sola bona opera reuelantur ei, quantum ad dignationem.  Sed pro his dictum est: Reuela Domino uiam tuam, id est, uitam tuam, scilicet quid patiaris, cur gemis, et quid optes. Id enim pateris, quia uides quod caro concupiscit aduersus spiritum. Id etiam optas. Infelix ego homo, quis me liberabit de corpore mortis huius? Gratia Dei per Iesum Christum. Et hoc reuela Domino cordis affectione, et firmiter spera: quia per eum liberaberis, et ipse non per alium faciet tibi, que subsequuntur scilicet et iustitiam tuam, id est, fidem tuam sperantem ea que non uidentur, que modo latent. Iuxta illud: Charissimi, filii Dei sumus, sed nondum apparet id quod erimus. Illam, inquam, fidem educet per remunerationem quasi in lumen, id est, in manifestam cognitionem, scilicet quando ea accipies que non uisa credidisti: et iudicium tuum, id est, discretionem tuam, scilicet hanc quia maluisti sequi pauperem Christum, quam diuitem mundum, educet nos non simpliciter in lumen, sed tanquam in meridianam lucem; id est in manifestissimam  cognitionem, per remunerationem quidem. Maius enim meritum est in hoc tali iudicio quam in fide per se: quia quidam fideles sunt et saluabuntur, qui non habent hoc iudicium, scilicet ut relinquant mundum, et sequantur Christum. Educet quidem tandem, interim autem quid fiet? Oportet quasi dicat, tribulari et contristari. Tu autem quantumcunque tribuleris, subditus esto Domino, id est totum esse tuum et uita tua sit subiacere preceptis Domini, et subiacendo ora eum ne deficias in uinea, ut gaudeas accipiendo nummum in uespera.

Noli emulari. Quasi dicat: Quia tanta dabitur tibi in futuro spes tua, ergo noli hic emulari, id est, irasci et indignari in eo, id est, in consideratione eius mali qui prosperatur in uia sua, id est, in hac presenti uita, quia tu tribularis in itinere, sed gaudebis in peruentione. Illi uero in uia est prosperitas, in peruentione autem omnis erit incommoditas. Noli, inquam, emulari in eo, scilicet in homine faciente iniustitias,  id est peccata, tanquam necessario, non ex natura, sed quia prosperitas stultorum perdet eos, et quasi dicat: Si uelis prosperari cum illo, facies sicut ille iniustitias: et ideo noli emulari, sed desine ab ira, ut non irascaris de flore ipsius hominis facientis iniustitias. Et derelinque furorem, id est indignationem et murmurationem contra eumdem. Ex ira enim procedit furor, quod est dicere: Ira uel furor de flore illius non conturbet oculum tuum, sed potius consule oculum fidei tue, et si promisit tibi temporalia bona, habes irasci; si uero promisit tibi sola celestia et eterna, non irasci debes, sed patienter ea exspectes: hoc, inquam, modo dico, Noli emulari ut malignus, id est ut unus de malignantibus fias. Aliter enim quasi dicit, non perhibeo. Et ualde cauendum est tibi ne maligneris: quia quicunque malignantur, perseueranter exterminabuntur, id est, extra terminos celestis Ierusalem fient, uel extra terminos proprie terre, id est carnis sue, ut non  bene eam excolant. Ex opposito autem illi qui non sunt murmurantes, sed sustinentes, id est patienter exspectantes Dominum, non ut pote aliquam fallacem, sed ipsam ueritatem: non ut minus ualentem, sed ut omnipotentem ipsi hereditabunt terram uel Ierusalem, que est terra uiuentium, uel carnem suam clarificatam immortalitate et impassibilitate. Et ideo adhuc sustinendus est Dominus, sed nulli uideatur longum, quia pusillum erit. Tempus enim breue est, quia si percurramus omnia chronica, inueniemus quod quasi hesterna die Adam de paradiso eiectus est. Et si quod precessit tam breue est, et quod sequitur longe breuius est. Pusillum, inquam erit, et post illud pusillum non erit peccator; non quod penitus non sit, sed quia nullus eius usus erit. Nunc enim uiuit impius pio, sed sicut non habet lima locum planato ferro, ita post consummationem iustorum non erit locus impiis. Interim enim de eo flagellum facit Dominus unde deficiat impius, et proficiat pius. Cur ergo applaudit sibi impius.  Nonne de illo flagellum facit sibi Deus? Assumit illum ad officium, me autem erudit ad patrimonium. Non erit, inquam, peccator, quia si tu aliquis queres locum eius, id est, usum eius quem tunc habeat, non inuenies. E contra autem mansueti, qui non murmurant scilicet, sed Dominum patienter exspectant, hereditabunt terram, ut supra dictum est. Et delectabuntur tunc in multitudine pacis, quia cum modo qualemcunque pacem habeant, tantum in interiori; tunc uero pacem habebunt in interiori et in exteriori. uel sicuti immansueti, id est malignantes, delectantur nunc in multo auro et multo argento et in multis talibus, ita Dominus erit tunc quecunque delectatio potest excogitari suis, quia erit omnia in omnibus. Et cum ipse sit uera pax, omnia erunt eis pax: et sic delectabuntur in multitudine pacis, id est in multiplici pace. Interim autem quid fiet? Oportet scilicet multam pati tribulationem, ut perueniatur ad hanc pacem; quia interim peccator, id est quilibet  persecutor, obseruabit iustum, id est, insidiose aget contra iustum fraudulenta persecutione: et etiam stridebit super eum dentibus suis, id est manifestas damnationis sententias ad ipsum opprimendum dabit. Sed que cura? Nulla scilicet, quia Dominus irridebit eum, id est, irrisibilem faciet eum, peccantem scilicet. Hec enim uere est irrisio, quia dum iniquitas eius corpus tuum perimit, animam suam putrefacit. Te facit probabilem, faciet eum peccatorem scilicet: hec enim uere est irrisio, quia dum iniquitas eius corpus tuum perimit, animam suam putrefacit. Te facit probabilem, se reum; et grauius ille semper damnatur, cui animus semper deuastatur. Dominus, inquam, irridebit eum, ad quem scilicet hoc pertinet, quoniam ipse Dominus prospicit quod dies eius ueniet, dies scilicet animaduersionis. Que animaduersio duplex erit, scilicet bona uel mala. Qui enim prospexit diem Iude traditoris, prospexit et diem Sauli persecutoris: illius ad penam, istius  ad gloriam. In utrumque enim uindicatum est: ille ignibus gehenne est destinatus, iste eterne uite est prostratus.

Gladium euaginauerunt peccatores. Exponere uidetur utrumque quod superius dixit, scilicet et occultam et manifestam insectationem peccatoris aduersus iustum; et primum exponit manifestam ita: Peccatores euaginauerunt gladium, id est, manifestam damnationem super iustos exercuerunt. Qui enim gladio pugnat, manifeste pugnat. Hic dicit beatus Augustinus: Gladium euaginat peccator in corpus tuum, sed nunquid cor eius manet illesum? In corpore conatur te occidere, ipse uero occiditur in mente. Et est similis alicui traiicienti gladium per corpus tuum, ut scindat alterius uestimentum. Euaginauerunt, inquam, gladium peccatores, et etiam intenderunt arcum suum, id est, occultas insidias ipsis iustis parauerunt. Arcu enim occulte et a longe certatur.

Ut decipiant pauperem. Reddit singula singulis,  Ideo intenderunt arcum, ut occulte decipiant pauperem et inopem, id est, iustum nichil de se presumentem, scilicet deuocando et sibi conformando. Ideo autem euaginauerunt gladium, ut manifeste trucident, id est, interficiant rectos corde, ipsos scilicet iustos. Ipsis autem quid fiet? Quasi dicat: Accipiant quod merentur, scilicet gladius eorum intret in corda ipsorum, scilicet redundet super eos iniquitas eorum: et arcus eorum confringatur, id est, insidie eorum inefficaces fiant. Quod est dicere: Non te interius in mente ledant, imo se ipsos in anima interficiant. Si autem exteriora auferant, que cura? Nulla scilicet, quia melius est tibi iusto et cuique alii illud modicum, quod ipsi auferre non possunt, scilicet fides et spes, et cetere uirtutes, quod ipsi reputant modicum. uel melius est tibi modicum solummodo necessaria habere ad uictum et ad uestimentum, super  multas diuitias peccatorum. Potest aliter quoque hic uersus continuari, si intercalarem  illum uersum, scilicet, Noli emulari, interponamus ita: Quandoquidem peccatores se ipsos interficiunt, ergo noli emulari in malignantibus, ut appetas florem illorum. Nec debes, quia melius, id est utilius est tibi iusto sequi modicum, id est humilem Christum, quam habere multas diuitias peccatorum. Quod ideo dico, quoniam brachia, id est diuitie et omnis potentia et robur peccatorum cito conterentur, interim autem confirmat iustos Dominus. Quasi dicat: Seuiant peccatores quantum uelint, et quantum permissi fuerint, nichil tamen oberit quia Dominus exemplo patientie confirmat iustos. Ad modicum enim dolebunt, et sine fide gaudebunt. Et ut tu  ne deficias in modico, uide quid pro te pertulit, qui quare ferret nichil suum habuit. Ut enim multa patiaris, nunquid peruenies ad tantas insultationes et tot tentationes? Nunquid ad illas contumelias, ad illas iniurias? Nunquid tandem ad uestem illam contumeliosam aut spineam coronam? Nunquid ad crucem? que iam non est pena, sed gloria: quia  transitum fecit de loco suppliciorum ad frontes imperatorum: et qui tantam gloriam contulit penis suis, quid reseruat fidelibus suis? Utique magnum aliquid.

Nouit Dominus dies immaculatorum. Ideo Dominus confirmat iustos, quia Dominus nouit, id est approbat dies immaculatorum, id est tempora tribulationis et afflictionis iustorum, quantum mali improbent et uituperent ea. Et quia Dominus nouit dies illorum, ideo hereditas eorum, scilicet uel celestis Ierusalem, uel caro sua clarificata, erit hereditas eorum in eternum, id est eternaliter.

Non confundentur in tempore malo. uere hereditas eorum erit eterna, quia ipsi non confundentur, id est, eternam confusionem non patientur in tempore malo, id est, in die examinationis et angustiarum quantum ad malos, imo recipient ipsam hereditatem cum eis dicetur: uenite, benedicti Patris mei. Et nunc interim etiam saturabuntur in interiori suo de  superna letitia, quantum possibile est in diebus famis, id est in presenti uita, ubi non potest percipi illa plenaria, ad quam iusti esuriunt, saturitas. Et uere iusti non confundentur in futuro, quia soli peccatores peribunt: non quod non sint, sed quia hereditate carebunt.

Inimici uero Domini. uere peribunt peccatores, quia omnes inimici Domini deficientes deficient, id est eternum defectum incurrent, quod dico uero, id est in ueritate. Et hoc diu non differetur, sed mox, id est statim ut fuerint honorificati, id est honoribus sublimati et exaltati diuitiis, continuo deficient quemadmodum fumus. Fumus enim quanto altius ascendit, tanto magis euanescit; similiter quanto nunc maior erit exaltatio malorum, tanto grauior erit in futuro deiectio. Et breuis quidem erit exsultatio, eterna uero erit damnatio.

Mutuabitur peccator. Merito peccatores peribunt, quia peccator mutuabitur, id est mutuum accipit a  Domino, non solum quod sit, sed etiam quod homo sit, et quod perfectus sensibus et sanus corpore, et etiam diues sit, et quod rationem habeat et Deum laudare et gratias agere queat: et tamen non soluet hoc mutuum, quia nec in interioribus, nec in exterioribus laudat Deum, et ideo merito peribit. Iusti autem non confundentur, sed merito saluabuntur, quia iustus miseretur anime sue assidue bene agendo. Unde dicit Salomon: Miserere anime tue, et eris bene placens Domino. Ille uero miseretur anime sue qui non accipit animam suam in uano, id est qui non acquiescit anime sue in uanitatibus, imo anime sue irascitur, et ad penitentiam etiam ex hoc compungitur. Et hoc est prima misericordia quam anime sue quisque debet impendere primum, deinde restat etiam aliis subuenire. Miseretur, inquam, iustus, et retribuet, id est solum mutuum quod accepit a Domino, quantascunque potest gratias agendo interius et exterius. Habet Gallica translatio,  Feneratur, quod sic exponitur, Miseretur, inquam, et feneratur, id est largitur quidquid potest et in interioribus et in exterioribus pro Deo, quod est dare ad fenus, quia recipiet centuplum quod donat simplum. Non tamen gaudeant feneratores. Non enim uult Dominus te esse feneratorem, qui per prophetam suum illum inter milites describit suos, qui pecuniam suam non dedit ad usuram: et tamen idem Dominus iubet te esse feneratorem, quia dicit in Euangelio: Si feneraueris, spem non habebis; et item: Nisi feneraueris, spem non habebis. Prohibet enim esse feneratorem, et uult esse feneratorem. Prohibet quidem ne feneres homines nummos, aut aliquid ut plus accipias dando, quia si hoc feceris, fenerator eris non laudandus, sed improbandus. Iubet ergo ut feneres Deum, scilicet ut des terrena, et accipias celestia; des pauca, et accipias multa; des terram, et accipias celum: et si hoc feceris, fenerator eris non uituperandus, sed laudandus.

Quia benedicentes hereditabunt terram. uere iustus  retribuet, id est soluet Domino mutuum quod accepit; quia iusti benedicent ei, id est augent et exaltabunt eum, gratias ei referendo, et aliis se in exemplum dando, et ideo ipsi benedicentes hereditabunt terram, ut supra dictum est; peccatores autem non soluunt mutuum Domino, quia maledicunt ei. Et ideo ipsi maledicentes disperibunt, id est peribunt, diuisi ab illa hereditate.

Apud Dominum. Benedicunt quidem iusti Domino, sed tamen hoc ex se non habent, sed ab ipso Domino, quia gressus, id est affectiones et opera hominis diriguntur, tantum a Domino, sicut habet alia translatio; uel secundum hanc translationem ita dicemus, Hoc quod gressus hominis diriguntur, est apud Deum, non apud hominem. Non est hominis dirigere gressus suos semper, namque tortuosi essent gressus hominis, et semite nostre incurue, nisi Dominus direxisset nos: sed ipse sic direxit gressus nostros, quia uenit, uocauit, iustificauit, redemit, proprium  sanguinem suum fudit, hoc pretium dedit. Parum enim erat fecisse te hominem, nisi per te fieret homo. Et homo factus, pertulit queque dura temporalia ut te instrueret, ut et tu patiaris hec tristia. Et dura temporalia ut et peruenias ad leta sempiterna. Sustine laborem, ut accipias mercedem, quia reuera eternus labor sustinendus esset pro eterna requie. Sed si tu eternaliter laborares, quando ad eternam quietem peruenires? Nunquid utique. Et ideo labor noster temporalis est, quare sustinendus est. Diriguntur, inquam, a Domino gressus, et ideo quisquis uerus homo est, uolet sequi uiam eius, id est Domini. Qui enim uere Christianus est, uiam Christi debet tenere, quia aliter non poterit quo tendit peruenire.

Cum ceciderit, non collidetur. uere Dominus diriget gressus, quia qui ab ipso dirigetur, non collidetur interius: cum ceciderit, id est cum uidebitur eadem exterius. Nullus enim casus erit ei ad deiectionem,  imo ad exaltationem, iuxta illud: Septies cadit iustus, id est omnimodo tribulatione affligitur iustus. Septenarius enim numerus perfectus est, et ideo per septies plenaria tribulatio intelligitur. Et tamen resurgit, quia tribulatio non est ei ad depressionem, sed ad erectionem. Et ideo non collidetur, quia Dominus supponit manum suam, et confortat eum exemplo patientie sue.

Iunior fui, etenim senui. Sicut in superiori psalmo accepisti iniustum, de quo agebat totum genus iniquorum, ita accipe iustum, qui hic loquitur pro corpore iustorum: quia uersus iste postulat hoc, qui sic continuatur: uere Dominus supponit manum suam illi quem dirigit, id est iusto, quia non derelinquit iustum nunc, nec etiam ex quo primum iustus fuit, non dereliquit. Et nec in iuuentute, nec in senectute mea uidi iustum derelictum, quia ego fui iunior. Quod inde patet: Etenim  senui. Iuuenis namque fuit iustus iste, qui hic agit pro aliis in prioribus iustis, qui quasi in iuuentute fuerunt,  quia primi ad fidem accesserunt: senex uero quantum ad tempus iam factus est, quantum ad illos qui hoc posteriori tempore accedunt. Et est dicere quia nec in prioribus nec in posterioribus iustis aliquis potest reperiri quem Dominus dereliquerit, et non potius confirmauerit. Non uidi, inquam, iustum derelictum, nec uidi semen eius querens panem, id est nunquam uidi quod imitatores ipsius iusti essent querentes panem, id est indigentes pane, non pane uentris, sed pane uerbi, de quo dictum est: Non in solo pane uiuit homo, et reliqua. uere enim iustus illo pane non indiget, quia semper habet ipsum in corde uel in ore iuxta illud: Et in lege eius meditabitur die ac nocte. Manducat autem hunc panem, quando legit uel audit aliquod preceptorum Dei; ruminat uero ipsum, quando recogitat quod legit uel audiuit, ut fructuosam faciat sibi. Unde Salomon ait: Thesaurus desiderabilis requiescit in ore sapientis, stultus uero transglutiit illud. Hoc  autem stulti faciunt. Quare comparabiles sunt animalibus que non ruminant, et ideo immunda sunt. Iustus uero que legit et audiuit non obliuiscetur, sed ruminat ea, quare mundum animal est. Et de hoc idem Salomon dicit: Et cogitatio sancta saluabit te.

Tota die miseretur et commodat. uere semen iusti non indiget pane, quia tota die, id est assidue miseretur anime sue, dum illum panem aut comedit aut ruminat. Et etiam commodat, id est commodum quodcunque potest facit aliis uerbo et facto: et sic etiam si pauper sit, diues tamen est. Non enim respicienda est inanis arca, sed conscientia Deo plena: non exterior facultas, sed interior caritas, id est bona uoluntas, que nunquam est otiosa, quia si non dat nummum, dat consilium, dat auxilium et se ipsum, uel saltem bonum uotum. Miseretur, inquam, et commodat, et ideo semen, id est opera eius erunt in benedictione, id est, in multiplicatione  quantum ad remunerationem, quia singula centutuplum accipiet. Noli ergo emulari in malignantibus tu quilibet ut semen tuum sit in benedictione; sed potius declina a malo, uel simpliciter ita continuari potest: Quia iusti tamen semen erit in benedictione, ergo tu quilibet desiderans illam benedictionem, declina ab omni malo et fac bonum quodcunque potes, et hoc sine murmuratione, scilicet ut non putes damnum in dando, imo in retinendo; quia quod dedisti, non perdidisti, sed quod seruasti, perdidisti. Attende ergo Deum dicentem: Facite uobis sacculos, non computrescibiles, et thesauros non deficientes in celo, quo fur non accedit. Et inhabita in seculum seculi. Quasi dicat: si declinaueris a malo, et facies bonum, tunc inhabitaueris supernam hereditatem in seculum seculi, id est in eternum.

Quia Dominus amat iudicium. Ideo dico sine murmuratione esse faciendum, quia Dominus amat iudicium facere, id est, diligens examinator erit, quod  notatur per amat, inter illos qui murmurant in faciendo bonum, et qui non murmurant, et in illo iudicio sanctos suos, scilicet facientes bonum ex corde, et non cum murmure, non derelinquet, quia in eternum conseruabuntur. Potest taliter quoque iste uersus continuari, Ideo dico declina a malo, et fac bonum: quia Dominus amat tale iudicium, id est, huiusmodi discretionem, scilicet ut quisque declinet a malo, et faciat bonum, et sanctos suos sic discernentes non derelinquet in eternum. Tertio quoque modo continuatur ita: Declina a malo, et fac bonum: sed hec faciendo patieris multa aduersa. Tu autem noli curare, noli dolere, quia Dominus amat tale iudicium fieri in suis: quia flagellat taliter omnem filium quem recipit, qui nec proprio suo Filio in quo nichil inuenit, pepercit. Et licet uideatur derelinquere sanctos suos, per hoc non eos derelinquit, sed in eternum conseruabuntur, iniusti uero non conseruabuntur, quia eternaliter punientur; et hoc ideo, quia  semen impiorum peribit, id est, quia opera ipsorum iniustorum peribunt, non quantum ad uindicationem, sed quantum ad bonam remunerationem. Iusti autem non punientur, sed conseruabuntur, ut supra dictum est, per hoc scilicet quia hereditabunt, id est hereditatem recipient terram, uel celestem Ierusalem, uel carnem suam clarificatam. Et ne pandat sinus cupiditatis auaro, qui statim putaret hic promitti terrenam hereditatem, et sic tenderet ad iustitiam, exponit quam terram acceperit. Quasi dicat: Ita dico hereditabunt terram, quod non ad horam, sicut aliquam possessionem terrenam, sed inhabitabunt in seculum seculi, id est, eternaliter in ea. Et ita ut sint super eam, id est possessores sint eius terre. Et hoc quantum ad celestem illam patriam: quantum uero ad carnem, sic dicens: Ita inhabitabunt ut sint super eam, id est, ut spiritus semper sit ibi carne superior. Hic enim licet spiritus naturaliter carne superior sit, sepe tamen subest carni, scilicet cum decipitur carnali delectatione.

 Os iusti meditabitur sapientiam. Merito iusti hereditabunt terram, quia semper et meditantur sapientiam, et loquuntur eam, et in corde retinent legem Dei. Quod sic dicit: Os iusti meditabitur sapientiam, id est assidue loquitur sibi ipsi illud quod pertinet ad sapientiam, id est ad bonam uitam, que est litigium habere cum uitiis, pacem cum moribus optimis. Et lingua etiam eius, id est iusti, loquetur aliis omne iudicium, id est omne quod uere sit iudicandum et tenendum. Et hic talis non est de illis unde dictum est: Populus hic labiis me honorat, quia lex Dei non tantum est in ore ipsius, sed in corde, ut ista: Quod tibi non fieri uis, alii ne feceris. Et quia talis est, ideo gressus eius, id est affectiones eius non superabuntur, quia nec etiam cogitatione peccabit.

Considerat peccator iustum. Quasi dicat: Ergo maneat iustus securus inter impios et inter iniustos. Quid enim oberit ei impius? Nihil utique. Considerat  quidem peccator iustum, Dominus autem non derelinquit eum. Potest et aliter hic uersus continuari, ut sicut quod precessit, fuit causa ad iustos; ita et istud causa sit ad iniustos. Quasi dicat. Merito iniusti punientur, quia peccator considerat iustum insidiando ei; et hoc ideo quia querit mortificare, id est penitus deuorare eum, nunc fraudulenter, nunc uiolenter. Sed que cura? Nulla, inquam, quia Dominus non derelinquet eum, iustum scilicet, etsi traditum exterius in manus peccatoris. Nam etsi in carne iusti dominetur inimicus, iuxta illud beati Iob: Terra tradita est in manus peccatorum, tamen spiritus eius saluabitur, non derelinquet, inquam, Dominus iustum, nec damnabit eum, imo exaltabit eum cum in futuro iudicabitur, id est iudicium damnationis fiet de impio illi, id est ad honorem iusti. E contrario non damnabit Dominus iustum, etiam tunc cum iudicabitur in presenti illi, scilicet impio de pio, et cum luet pro uoluntate impii pius. Nam et si tunc uideatur  damnatus pius, non tamen uere est damnatus, quia si accipit ab inferiore iudice sententiam, accipiet a superiori coronam. Ideo noli emulari in malignantibus, sed potius exspecta Dominum, et custodi uias eius. Potest sic quoque continuatio fieri: Dixi, Dominus non derelinquet iustum, sed saluabit eum. Hanc autem saluationem tu quilibet in presenti ne appetas, quoniam adhuc tempus est laboris, nondum mercedis: et ideo patienter exspecta Dominum tandem exhibitorem, quem iam tenes debitorem. Et ne exspectes manibus dissolutis et genibus debilitatis, sed custodiui uiam eius, id est opera uel precepta eius: et sic ipse ueniens exaltabit te non aliqua temporali dignitate, sed ita ut tu capias terram uiuentium hereditati, id est ad hereditatem eternam, et hanc terram uidebis tu, tunc cum perierint peccatores. Nam illis longe positis ad sinistram, eris tu cum ceteris iustis ad dexteram quibus dicetur: uenite, benedicti Patris mei; illis autem:  Ite, maledicti, etc.

uidi impium. uere peccatores peribunt, quia ego iam preuidi interitum eorum. Nam quasi dicat: Introiui iam mente in sanctuarium Dei, et consideraui eorum nouissima. Quod sic est in libro: uidi, id est, consideraui impium in hoc mundo, et super multos exaltatum et etiam eleuatum sicut cedros Libani, id est ad modum sublimiorum in omni gloria seculari, qui significantur per cedros Libani. Et hoc uiso transiui hec temporalia mente, ut uiderem eius nouissima. Et ecce non erat impius, non quod prorsus non esset, sed quia erat quasi non erat. Et ideo dico non erat, quia locum nullum habebat. Nam ego quesiui eum, et non est inuentus locus eius, id est usus aliquis eius. Ergo noli emulari, sed custodi innocentiam. uel ita potest simpliciter continuari: Quia impius in futuro non habebit locum, ergo, ut locum habeas, custodi innocentiam, id est ne rapias, ne iniuste agas ut acquiras pecuniam, ut amittas innocentiam; imo perdas pecuniam, ut acquiras innocentiam.  Et uide equitatem, id est illud quod uidere de te equum est, id est intellige te quidquid pateris iuste pati; uel uide equitatem, scilicet intellige nunc laborandum in uinea, ut merces accipiatur in uespera. Non enim coronabitur, nisi qui legitime certauerit. Et debes custodire et uidere, quia homini pacifico, id est non murmuranti, sed custodienti innocentiam et uidenti equitatem, sunt reliquie, id est futura et posteriora. Et si uidentur arida esse priora, pinguia erunt ei posteriora.

Iniusti autem. uere nullus locus erit impio, quia iniusti disperibunt, id est ualde peribunt. Simul, id est et in corpore et in anima. Et ideo peribunt, quia reliquie impiorum, id est posteriora ipsorum iniustorum, non dico non erunt, sed interibunt, id est erunt quasi non sint; quia quantumcunque sint pinguia eorum priora, ualde tamen arida erunt eorum posteriora.

Salus autem iustorum. Iniusti quidem peribunt,  iusti autem non peribunt, quia salus continua erit iustis a Domino. Quod a partibus sic probat, quia et tempore tribulationis, id est presenti uita, que plena est angustiis et tribulationibus, erit Dominus protector eorum, id est iustorum, quia erit eis clypeus contra ignea tela nequissimi. Et adiuuabit eos in perficiendo bonorum; et liberabit eos ab impedimento, ne deficiant, et ita liberabit, quod eruet eos a peccatoribus penitus, id est ab omni perplexitate et conformatione peccatorum, et sic tandem saluabit eos uera et eterna saluatione; et hoc ideo quia sperauerunt in eo, id est, quia ipsi non murmurauerunt de felicitate malorum, et maluerunt apud Dominum esse in spe quam cum eis in re.



IN PSALMUM XXXuII. Psalmus Dauid, in rememoratione die Sabbati.



ARGUMENTUM.

Ezechias egrotans Domino supplicat. Aliter confessio patientie, et uirtus ad salutem. Lege Iob.



EXPLANATIO.


Dicendo in commemorationem, hoc nobis titulus iste pronuntiat, ut quia peccatum omnimodis effugere non ualemus, certe ut ab eius frequentia temperemus, semper hoc ante oculos mentis habeamus, ut alibi dicit: Et delictum meum coram me est semper. Quod autem de Sabbato exponitur, quia penitens quilibet inter suorum uulnera peccatorum eterne semper quietis debet habere memoriam. Quidam hunc psalmum ad beati Iob historiam aptant, sed Hieronymo uidetur illum ex penitentis alicuius, uel mystice ex Domini Saluatoris persona passionis tempore cantatum. Psalmus iste penitentis quadrifaria distinctione diuiditur. In prima, misericordiam mouet benigni Iudicis uita penalis. In secunda, suum et corpus uerbere sulcatum et animam dicit amicorum exprobratione sauciatam. In tertia, medicina salutaris adiungitur, cum totam inter aduersa spem Domino se commisisse testatur, paratumque se ad flagella et plus mereri quam patitur astruit. In quarta,  periculis omnibus exemptus salutis sue Deum profitetur auctorem.



COMMENTARIUS.

Domine, ne in furore tuo. Titulus talis est: Psalmus ipsi Dauid in recordatione Sabbati. Sabbatum est requies, et accipitur ideo pro requie, quia Sabbatum dicitur quando nos a labore corporali cessamus. Significat autem hec nostra requies illam ueram requiem quam nos in primo Adam habuimus, et per ipsum amisimus, et quam per secundum Adam, id est, Christum, recepimus, si nondum re, saltem spe. Spe enim salui facti sumus, exspectantes redemptionem corporis nostri. Huius itaque Sabbati, id est, requietis, recordatur quidam dolens et lugens in hoc psalmo, quem titulus uocat non simpliciter Dauid, sed ipsum Dauid. Quod ideo est, quia nusquam legimus beatum Dauid prophetam recordatum fuisse Sabbati secundum obseruationem Iudeorum, qui Sabbatum obseruabant, quia non recordandum, sed  obseruandum erat, quod inter septem dies necessario ueniebat. Nemo enim recordatur, nisi quod in absentia est. Quid ergo sibi uult hec recordatio Sabbati, que cum tanto dolore, cum tanto merore, cum tanto gemitu, cum tanto fletu fit? Aut quid prodest? Multum, inquam, quia felix est, quisquis sic miser est. Unde et Dominus in Euangelio quosdam gementes et flentes beatos uocat. Accipiamus ergo et hic talem Sabbatum recordantem, nescio quem lugentem, et utinam nos simus! Est enim hic quidam dolens, lugens, Sabbatum recordans. Sabbatum namque est requies. Et sine dubio in quadam inquietudine erat, qui Sabbatum sic recordatur. Ipse itaque inquietudinem quam patiebatur narrat, et Deo commendat timens nescio quid grauius quam illud erat in quo erat. Quod enim in malo sit aperte dicit, nec opus est interprete, aut suspicione, aut coniectura. In quo autem malo sit, ex uerbis eius non dubitatur; nec opus est ut inquiramus, sed ut  quod dicit intelligamus. Et uere nisi grauius malum illo in quo erat timeret, nequaquam sic inciperet: Domine, ne in furore, etc. Sciendum est quod quidam in futuro a Domino arguentur, quidam uero in ira corripientur. Illi enim in furore arguentur, qui uel Christum fundamentum non habuerunt, de quo Apostolus: Fundamentum aliud nemo potest ponere quam quod positum est, id est, Christus. uel si habuerunt, nichil boni superedificauerunt. Arguere namque, est aliquem accusando conuincere. Et isti quasi arguentur, cum eis a Domino exprobrabitur: Esuriui, et non dedistis mihi manducare, et cetera talia. Accusationem autem solet sequi damnatio. Similiter et istos tali accusatione conuictos damnabit furor, id est, terribilis et districta diuina sententia, cum eis dicetur: Ite, maledicti, etc. Hec grauiora timens iste qui loquitur hic in hoc psalmo, excepta presenti uita, cuius deflet innumera mala, sic gemit et orat. Quasi dicat: Futurum, Domine,  est ut quosdam in furore tuo arguas. Et ideo queso ne arguas me in furore tuo, id est, ne patiaris me esse in numero illorum qui arguentur in furore tuo, ut supra dictum est. Futurum quoque est ut quidam corripiantur in ira tua, et ideo, Domine, flagella, seca, ure, purgatum me hic redde, ut non corripias me tunc in ira tua. Corripiuntur in ira Dei, qui Christum fundamentum habent, sed non tantum aurum, argentum, lapides pretiosos superedificant, sed etiam intermiscent ligna, fenum, stipulas, id est, committunt quedam uenialia peccata grauiora et leuiora. Et ideo necesse est ut hi tales in ira corripiantur, id est, in purgatorio igne nunc interim ante diem iudicii ponantur, ut que in eis immunda sunt, per illum exurantur, et sic tandem idonei esse cum his qui in dextra coronandi sunt inueniantur. Nec immerito tantum timet iste hanc correctionem, quia attendit eam esse grauiorem quam quidquid unquam passi sunt latrones, uel sancti martyres, uel  quidquid grauius homo possit excogitare. Si uero illi quos supra diximus, tantum aurum, argentum, lapides pretiosos, id est, bona opera superedificarent, tunc neque illum ignem timerent, qui cremabit eternaliter impios, neque illum qui corripiet pios. Sciendum autem quosdam esse sanctorum  qui non ueniunt in iudicium, sed transeunt de morte ad uitam, quia et si aliquas stipulas, id est, parua peccata superedificant, adeo tamen leuia sunt, quod ignis tribulationis quem patiuntur hic, uel etiam pena mortis penitus ea exurit. Et hi tales quia nichil in eis ignis suum inuenit, statim dum a corpore separantur, transeunt ad uitam eternam, sicut e contra quidam malorum statim eternas penas incurrunt.

Quoniam sagitte tue. Ideo, Domine, rogo ne arguas me uel corripias in futuro, quoniam multa et magna sunt que in presenti patior. Unde, queso, sufficiat tibi de me sumpsisse supplicia. Et incipit enumerare ea satisfaciens Domino, offerens ea que patitur  ne grauiora patiatur, dicens ita: Quoniam sagitte tue infixe sunt mihi. Sagittas uocat animaduersiones ire Dei, scilicet, omnes penas et miserias quas patimur interius siue exterius. Quas quidem omnes miserias ex preuaricatione primi parentis Ade contraximus. Inde est quod mortale corpus gerimus plenum tentationibus et sollicitudinibus, obnoxium corporalibus doloribus, nexum indigentibus. Mutabile languidum cum est sanum. Unde enim diceret iste: Non est sanitas in carne mea, nisi quia sanitas, que dicitur huius uite sanitas, bene intelligentibus, et Sabbatum recordantibus, non esset uera sanitas, imo magna infirmitas. Si enim sanitas esset, non tam facile corrumperetur naturali morbo, fame, scilicet, siti, et ceteris huiusmodi. Que ideo naturalia dicuntur, quia quod in Adam peccati pena, in nobis est natura. Unde Apostolus: Fuistis enim aliquando natura filii ire. Nunc ad litteram redeamus. Sagitte tue, inquam, non una, sed multe mihi infixe  sunt, et in his sagittis confirmasti super me manum tuam, id est, firmam et assiduam potentiam super me exhibuisti, quia sine intermissione penam ex peccato perfero et pertuli. Dicitur autem hoc ad similitudinem alicuius uerberantis magistri, qui quasi manum super illum confirmat, quem tenet sub assidua uirga.

Non est sanitas in carne mea. uere sagittas infixisti mihi, quia interius et exterius. Nam non est uera sanitas in carne mea, ut supra dictum est, quod procedit a facie, id est, a presentia ire tue, quia per hoc representatur ira tua, quam in transgressore legis Adam habuisti. Et non est etiam pax ossibus meis, id est, non est constantia in uirtutibus, que sunt ossa, id est, firmamenta anime mee. Quod item est a facie, id est, a presentia peccatorum meorum, quia per hoc etiam representatur peccatum inobedientie, quod Adam principaliter, et in ipso omnis posteritas perpetrauit. Dicitur autem pluraliter precepta hoc unum peccatum,  quia multorum criminum ipsum Adam fecit reum. Sciendum autem quod uox capitis est in psalmo, nunc pro se, nunc pro membris loquentis. Et licet hic non sit distinctio personarum, est tamen discretio dignitatum. Hic enim est caput quod saluat, corpus quod saluatur, caput exhibens misericordiam, corpus quasi deflens miseriam; caput ad purgandum, corpus ad confitendum. Quomodo ergo ille, in quo peccatum non fuit, dicit a facie peccatorum meorum, nisi quia in persona membrorum ista, sicut et cetera predicta, loquitur? Nec mirum, si illorum est uox una, quorum est caro una. Unde Apostolus: Erunt duo in carne una. Sacramentum hoc magnum est, ego autem dico in Christo et in Ecclesia. Quapropter ex nimia affinitate caput non separat hic corpus a se faciendo peccata membrorum esse sua, quorum ipse etiam particeps fuit, quantum ad penam. Quod ideo facit, ut corpus non separet a se caput passione, imo faciat esse suam passionem eius passionem.

 Quoniam iniquitates mee. Merito dixi Peccatorum meorum, quoniam ego sum in culpa, non tu, Domine, non factum, non aliud, quia iniquitates mee, id est, inobedientia et preuaricationes mee, quas scilicet in Adam commisi, supergresse sunt caput meum, id est, preualuerunt capiti meo, et ipsum inuoluerunt. Ego enim caput meum contra te erexi, iniquitas autem illud deiecit. Unde alibi dictum est: Conuertetur dolor eius in caput eius, et in uerticem ipsius iniquitas eius descendet. Et accipitur hic caput pro digniori parte, pro anima scilicet, que uere per inobedientiam depressa fuit, quia cognitionem ueri luminis amisit. Iniquitates, inquam, supergresse sunt, et sunt grauate super me, id est ita oppresserunt ipsam mentem meam, sicut onus graue opprimit aliquem, quia sicut ille se erigere non potest, ita nec mens mea ad purum contuitum ueritatis erigere se ualet. Que omnia ad membra referuntur, sicut et  que sequuntur.

Putruerunt et corrupte sunt cicatrices mee. Grauate sunt, inquam, iniquitates super me, et supergresse sunt iniquitates caput; et ideo cicatrices mee etiam sunt corrupte, et adeo corrupte, quod etiam putruerunt, id est, putride facte sunt. uel putruerunt, id est, fetorem emiserunt, iuxta aliam translationem. Cicatrices namque fiunt ex sanatis uulneribus, et in nobis uulnera fuerunt ex preuaricatione Ade, et ex nostris actualibus. Que uulnera sanata sunt, et uelut cicatrices fecerunt per fidem et gratiam baptismi, sed ex infirmitate nostra fit hoc quod nullus est ita perfectus, quin aliquando per aliud actuale labatur in peccatum. Et ideo cicatrices que prius sane erant, corrumpuntur et fetent, uel putrescunt, quia et si ualde leuia sunt que perfecti uiri committunt, qui recordantur delectabilem odorem Sabbati, eis tamen fetida et abominabilia uidentur. Nullus enim intelligit quam sit delectabilis odor Sabbati, nisi cui abominabilis est fetor peccati. Corrupte sunt, inquam,  cicatrices, et hoc est a facie, id est, a presentia insipientie mee, quia per hoc representatur insipientia mea. Tu enim me sapientem esse uoluisti, et ueram sapientiam me docuisti, dicens: De omni ligno paradisi comedas, de fructu autem scientie boni et mali ne comedas. Ego uero me insipientem feci, quia magis serpenti quam tibi consensi.

Miser factus sum. Quasi dicat: Quia cicatrices etiam corrupte sunt, ideo factus sum miser, id est, plenus multis miseriis. Et qui erexi me per superbiam, sum incuruatus, id est, humiliatus per uindictam, et hoc usque in finem curuationis, id est, omnimoda curuatione. uel ita sum curuatus, quod curuatio mea durabit usque in finem, id est, donec perueniatur ad Sabbatum. Unde, scilicet, miser factus sum et curuatus, tota die, id est, assidue ingrediebar et egrediebar, id est, conuersabor in hac presenti uita, que est ingressus ad futuram; contristatus, id est, simul  interius et exterius tristatus, sabbatum quidem recordando, et nondum obtinendo.

Quoniam lumbi mei, etc. Merito non modo tristis, sed etiam contristatus sum, quia non est mihi bonum interius, uel exterius. Nam lumbi mei impleti sunt illusionibus, id est, anima mea repleta est uanitatibus. Lumbi enim pro delectationibus accipiuntur. Delectationes uero interiores sunt. Et ideo per lumbos anima, que interior est, designatur. Illusiones uero uocat uanitates illas et phantasmata, que nobis et in cogitando et in orando assidue intercurrunt. Lumbi, inquam, illusionibus pleni sunt, et uera sanitas non est in carne mea, ut supra dictum est. Et est dicere: Non mirum si iste contristatus, quia ex nulla parte est ei letitia. Nam cum totus homo sit tantum caro et anima, in eius anima est uanitas, et in carne infirmitas. Et ideo merito contristatus ingreditur, quousque anima exuat uanitatem, et caro induat sanitatem. Anima uero non exuet uanitatem, quousque  tandem apprehendat ueritatem; neque caro induet sanitatem, quousque exuat infirmitatem. Quod tunc denique erit, quando hoc mortale induet immortalitatem, et corruptibile incorruptionem.

Afflictus sum et humiliatus. Repetit quod supra dixit, scilicet, quod miser factus sum, sicut tanquam per causas appositas certificatum. Quasi dicat: Quia in anima mea est uanitas, et in carne infirmitas, ideo sum afflictus, id est, miseriis plenus: Et nimis humiliatus, quia non ad horam, sed usque ad finem sum humiliatus, ut supra dictum est. Hanc autem nimiam humiliationem nemo intelligit, nisi qui Sabbati immensam celsitudinem attendit. Afflictus sum, inquam, et nimis humiliatus, unde rugiebam semper, id est, rugitum ualidissime intentionis emittebam ad Dominum, procedentem a gemitu cordis mei. Gemitus enim alius carnis, alius cordis. Gemitus carnis est, qui temporalibus rebus fit. Et hic hominibus, quia exteriorem innotescit. Gemitus uero cordis est ille, quo sancti uiri interius interpellant, et hic hominibus  est occultus; soli uero Deo cui omnis intentio anime patet, et omne cor loquitur, est manifestus. Et quia soli Deo cognitus, ideo subdit: Domine, omne desiderium meum, id est, quid desiderem taliter ingemiscendo, est ante te, non ante homines qui cor non uident. Et ideo tu cognoscis desiderium, quia gemitus meus, qui hominibus est occultus, a te non est absconditus, imo tibi est manifestus. Desiderium est nostrum, oratio nostra. Et si continuum desiderium continua est oratio, si non intermittis desiderare, non intermittis orare; continuum enim desiderium est uox continua. Tacebis si amare destiteris. Unde Dominus de quibusdam tacentibus dicit: Quia superabundabit iniquitas, refrigescet caritas. Frigus enim caritatis est silentium cordis, flagrantia caritatis est clamor cordis. Si semper manet caritas, semper clamas; si semper clamas, semper desideras; si semper desideras, Sabbatum recordaris; et si Sabbatum recordaris, gemitus tuus a Domino non est absconditus.

 Cor meum conturbatum est. Quasi aliquis quereret: Unde hic gemitus ducit? inde, scilicet, quia cor meum conturbatum est, id est, totum turbatum. Quam multa et quam parua sunt que turbant cor humanum. Frendet enim leo, incurrit latro, tremit terra, fit cordis conturbatio, quia undique incutitur sollicitudo; et hoc ideo, quia uirtus, id est, constantia quam in primo parente habuimus, dum in plenitudine uirtutum mansit, derelinquit nos eodem preuaricante. Si enim uirtus nos non dereliquisset, quidquid insolitum contingeret, cor nostrum non timeret. Unde re te hic dicitur: Cor meum conturbatum est, quia uirtus mea derelinquit me. Et quia lumen oculorum meorum, interiorum scilicet, non est mecum, et ideo dico non est mecum, quia ipsum, id est, uerum et dignum lumen, non est mecum. Lumen namque nostrum ipse est Deus, et Dei sapientia ad quam Adam dum in obedientia mansit, gaudere solebat, offendendo uero  in umbram recessit, et inter ligna paradisi latuit, quia lucem ad quam prius gaudebat non habuit. Iste autem pro quo caput agit, iam redemptus et confitens, et in corpore Christi positus dicit, quia lumen non est secum, habet tamen lumen fidei, iuxta illud Charissimi, filii Dei sumus. Illud uero lumen de quo subsequenter dicitur: Sed nondum apparet quod erimus, cum autem apparuerit, similes ei erimus, quia uidebimus eum sicuti est; illud, inquam, lumen nondum habet, quia est hic uox peregrinantium, nondum in patria constitutorum; dum enim in corpore sumus, peregrinamur a Domino, et tandiu illud uerum lumen non habemus; tandem uero si Christum hic diligimus, illud uere habebimus. Ipse enim dicit: Si quis diligit me, diligetur a Patre meo, et ego diligam eum, et manifestabo ei me ipsum.

Amici mei, et proximi mei. Huc usque caput pro membris locutum est, nunc uero loquitur pro se. Et que hactenus dixit, patitur quisque a se ipso per  penam peccati; que uero sequuntur, patitur ab his inter quos conuersatur. Et sicut caput non se diuisit a membris in his que apud se patiuntur, ita nec membra se separent a capite in his que exterius a persecutoribus patitur; sed sicut ipse fecit peccata nostra esse sua, ita et nos passionem eius faciamus esse nostram. Continuatur autem sic. Dixi quia lumen interiorum oculorum non est mecum in meis. Et pro hoc lumine restituendo factus sum obediens Patri usque ad mortem. In qua obedientia amici mei non ueri, sed qui simulant se prius amicos, dicentes: Magister bone, scimus quia a Deo uenisti. Et proximi mei, Iudei scilicet, de quorum renibus exiui. Quid isti fecerunt? Amici quidem steterunt aduersum me in damnatione, proximi uero appropinquauerunt quidem corpore, cum longe essent mente. Satis enim appropinquauerunt, cum eum in crucem sustulerunt. Et non solum amici et proximi contra me steterunt, sed etiam qui prius erant iuxta me, id est, quos ego prius docebam, et circa me habebam, apostoli scilicet, de  longe steterunt, quia, relicto eo, fugerunt. Et inter hec faciebant uim mihi, non quantum ad ueritatem, sed quantum ad eorum opinionem, dum me caperent et ligarent, illi qui querebant animam meam. Alibi Dominus redarguit non querentes animam suam, cum dicit: Non est qui requirat animam meam, hic uero querentes redarguit, quod nemo repugnans intelligat. Illic enim redarguit non querentes ad imitationem, hic uero querentes ad damnationem. Et qui inquirebant mala. Faciebant, inquam, uim mihi, et ut opportune facerent illi qui mihi, id est, ad damnationem meam, mala que obiicerent, inquirebant, quia non ea inueniebant; locuti sunt plures mortem cum tentantes ei dicerent: Scimus quia a Deo uenisti, magister, et in ipsa etiam morte cum milites ut eius resurrectionem dissimularent, corrumperent.

Ego autem. Ipsi, inquam, locuti sunt contra me uanitatem, ego autem tanquam surdus existens, non  audiebam, non quod uere non audiret, sed quia nichil eis respondebat, quasi non audiret. Et eram sicut mutus qui non est aperiens os suum, nichil e contra loquendo. Unde dictum est: Sicut ouis ad occisionem ductus, etc.

Et factus sum sicut homo. Istud repetitum est propter illud quod addit, scilicet, et factus sum quasi ille qui non est habens in ore suo redargutiones, non quia multa haberet que contradiceret, et in quo eos redargueret, qui tam acriter et toties eos prius redarguerat, sed ideo noluit contradicere, noluit redarguere, quia uenerat cum magna humilitate iudicandus, qui uenturus erat cum magna maiestate iudicaturus. Et quasi aliquis dicat: Quare non contradicebat, quare non redarguebat? subdit causam, quasi dicat: Ideo redarguere nolui, quia, o Domine, speraui, id est, omnem spem meam in te conieci, eligendo te solum ultorem et remuneratorem, iuxta illud: Mihi uindictam et ego retribuam, dicit Dominus,  Et quia in te speraui, ideo tu, Domine Deus meus, uoluntate, qui omnium es potestate, exaudies me inimicos excecando, et me resuscitando. Hic caput tuum, Christiane, te monet et instruit te, quod si quando ingruerit tribulatio, et queras defensionem, et nullus accipiat, ne perturberis, neue causam tuam perdideris, sed serues intus patientiam, ubi nullus opprimit causam tuam, quia et si apud homines falsum testimonium preualet aduersum te, apud Deum non ualet, ubi causa tua agenda est. Et ideo puram conserues conscientiam, ut digne possis dicere: Quoniam speraui in te, Domine. Ne timeas falsos testes, ne refellas prauos accusatores.

Quia dixi. Ideo, Domine, exaudies me, quia ego proposui semper, et patientiam habere, et patientiam docere. Namque dixi, id est, statui in corde meo me seruaturum patientiam, et ita meo exemplo meos confirmaturum in patientia, ne inimici mei, id est, meorum, quando, pro aliquando, gaudebant, id  est, gaudere possint de impatientia eorum, facti supergaudeant mihi inimici, id est, facti superiores meis propter occasionem oblatam eos uituperandi. Et ne aliquando locuti magna super me, id est, super meos, dum commoti fuerint per impatientiam pedes mei, id est, affectiones meorum, sicut olim magna locuti sunt, dum commouerentur pedes ipsi meorum, ut tunc quando Petrus ad uocem ancille negauit, et prius multoties magna locuti sunt. Ecce hic rursus redit caput ad infirmitatem temporis, et respicit ad pedes suos cum dicit: Ne supergaudeant mihi, etc. Aliquando enim, ut est uita nostra, pedes nostri mouentur, et in aliquod peccatum illabimur, et inde maligne lingue contra nos insurgunt atque gaudent inde insultare. Unde si boni essent, deberent potius condolere; sed sunt de illis de quibus dictum est: Qui tribulant, etc.

Quoniam ego in flagella paratus sum. Dico ne supergaudeant, et ne locuti sint magna; et uere non supergaudebunt, neque magna loquentur, quoniam  ego et in me et in meis paratus sum in flagella, id est, ego et mei nati sumus ad sustinenda flagella. Oportet enim ut hic flagellentur, quibus sempiterna uita paratur, quia uera est sententia illa diuine sententie in Salomone: Fili, ne despicias disciplinam Domini, neque fatigeris cum ab ipso argueris. Quem enim diligit Dominus corripit. Flagellat omnem filium quem recipit. Et ideo non supergaudeant, neque magna loquantur; si filius flagellatur, patrimonium ei paratur. Et in tantum quisque filius est hic flagellandus, quod etiam proprio Filio suo non pepercit, in quo nullam flagelli causam inuenit; paratus sum, inquam, in flagella, in me et in meis. Et etiam dolor meus, id est, meorum, semper est in conspectu meo, id est, in corde meorum, ubi ipsi ueritatem conspiciunt, dolor, scilicet, non de medicina, sed de uulnere, id est, non de flagello, sed de causa flagelli, scilicet, de peccato, quia omne flagellum medicina est ad peccatum. Homines namque dolent de flagello, non  de causa flagelli; iste uero qui hic loquitur, et pro quibus loquitur, non sunt tales, quod subsequenter ostendit subdens:

Quoniam iniquitatem meam. Quasi aliquis quereret: Unde tibi dolor? Non de flagello, sed de uulnere, id est, de iniquitate. Quod per hunc affectum apparet, quoniam ego annuntiabo iniquitatem esse meam, id est, mei annuntiabunt iniquitatem esse suam, confitendo peccatum. Et non solum annuntiabo confitendo, sed etiam sollicitus ero in meis, pro peccato digne penitendo, quia cogitabo pro peccato meo, id est, faciam quecunque facienda sunt ad abolendum peccatum. Hic docet ut nullus sit securus peccata tantum confitendo, nisi etiam digne penitendo. Hec autem facienda sunt pro peccato. Fluant lacryme, fiant litanie, impleatur manus indigentis. Gaudeat ille de tuo dato, ut tu gaudeas de Dei dono.

Inimici autem mei uiuunt. Ego quidem et mei pro  peccato cogitabimus, inimici autem mei, et meorum, pro peccato nec cogitant, nec cogitabunt, quia uiuunt, id est, florent et gaudent in terrenis, in quibus ueram sibi uitam reputant; et quia sic florent, ideo confirmati et corroborati sunt super me et meos opprimendos. Et multiplicati sunt mala multiplicatione, scilicet, non sicut stelle celi, quod pertinet tantum ad bonos, qui perficiunt in claritate, sed sunt multiplicati sicut arena maris, scilicet, ut sint steriles et infructuosi sicut arena maris. Illi qui oderunt me et meos inique, id est, qui iniquum odium habuerunt contra me et contra meos. Iniquum autem odium est uelle mala uolenti sibi bona. Est enim ingratus, qui non reddit bonum pro bono. Non bonus uero est, qui malum reddit pro malo. Iniquus autem est, qui malum pro bono.

Qui retribuebant mala. Exponit iniquum odium. Quasi dicat: Hoc modo inique oderunt me, quia retribuebant mihi et meis mala pro bonis, detrahentes  nobis quasi pennas quibus in altum ferebamur: mihi quidem unitatem diuinitatis cum dicerent: Non est hic homo a Deo, et similia; meis uero uirtutes, uocantes eos maleficos et magos. Et hoc ideo tantum, quoniam sequebar in me et in meis, id est, insistebam bonitatem, id est, ueram obedientiam, ut nec uoluntate a Domino apostatarem, per quod me suis operibus contrarium reputabant.

Non derelinquas me. Inimici quidem oderunt me et meos, tu autem, Domine Deus meus, et meorum uoluntate non derelinquas me caput, id est, non des sanctum tuum uidere corruptionem. Nec discedas a me, id est, a meis, patiendo eos deuocari, sed potius intende in adiutorium meum et meorum, scilicet, ut me resuscites, et ipsos perducas ad Sabbatum; tu, dico, Domine, qui es Deus auctor salutis mee et meorum.



IN PSALMUM XXXuIII. In finem pro Idithun, canticum Dauid.



ARGUMENTUM.


Angentibus sub Saule meroribus, hunc psalmum cecinit, qui plus exhortationis pro audientium profectu, quam pro se deprecationis haberet. Aliter, propheta increpat eos qui diuitias habent, et nesciunt cui dimittant eas.



EXPLANATIO.

Nomen Idithun significat, quod canticum hoc chorus ipsius caneret; et quia Idithun interpretatur transiliens eos, significat eum qui mente terrena transcendit transilitque eos qui inherentes humo, et curuati in terra, ea que ima sunt cogitant, atque in excelso mentis habitans, de uanitate seculi libero carmine philosophatur; et ne putares hunc quoque, quia pressurarum meminit, esse penitentie psalmum, subiunxit canticum Dauid. Cantare enim letantis est, interdum et dolentis, nunquam uero penitentis. Notandumque quia psalmi qui canticum in titulo habent, uictorie semper  gaudium inter aduersa decantent. Canticum autem est, quantum ad musicas artes pertinet, cum chorus libertate sua utens, neque in consonum organi ad fructus obsequium hymno canere tantum uocis exsultat. Psalmus uero est, cum, cessante uoce humana, pulsus tantum organi auditur concinentis; et ideo mystice psalmus actum operationis, canticum uero letitiam mentis ostendit. Idithun iste uitiorum transilitor, formam nobis iusti hominis prebens. In prima parte psalmi contra insidiantes inimicos se utilissime tacuisse testatur, petens uite sue finem cognoscere, si forte Incarnationem Domini etiam carnis oculis mereatur intueri. Secundo uanum probat timorem esse mortalium, quoniam sunt omnia in potestate Domini constituta. Tertio rogat ut ei delicta noxia dimittantur, quatenus uita eius prospero fine claudatur.



COMMENTARIUS.

Dixi: custodiam uias meas. Titulus est talis: In finem pro Idithun canticum ipsi Dauid. Idithun, ut in  principio libri dictum est, fuit unus de quatuor precentoribus, quos Dauid elegit ad precinendum in reductione arce Domini. Cuius nomen non ideo in titulo apponitur, ut psalmus iste ab ipso sit compositus, sed quia nominis eius interpretatio recte conuenit huic psalmo. Titulus autem sic exponitur. Hec uerba referuntur in finem, id est, in Christum, qui est finis legis omni credenti ad iustitiam, attributa ipsi Dauid, id est, cuilibet perfectiori de corpore Christi. Que uerba sunt canticum, id est, pertinent ad letitiam et ad iucunditatem, quia ille uere letatur, qui omnia terrena transiliuit, et causam tristitie deposuit. Cuius uox est hic canticum, dico cantatum pro Idithun, id est, ut nos fieremus Idithun. uel in persona uniuscuiusque qui uere est Idithun. Quod beatus Augustinus approbare uidetur intentionem huius psalmi dicens: Cuiusdam qui uocatur Idithun uoces hic sunt exspectande et audiende, docentis et exhortantis nos ut hec ima contemnamus, et omnia terrena gaudia despiciamus. Et si esse unusquisque  nostrum potuerit Idithun, in eo quod cantat et inuenit se et audit se. Audiamus ergo interpretationem huius nominis, et queramus intelligentiam ueritatis. Idithun interpretatur transiliens eos. Quos eos? In imis, scilicet, remanentes, et in omnibus his terrenis gaudentes. Si quis igitur transiliens ista cantauit, studeat esse quod cantauit, gaudeat esse quod cantauit. Quosdam enim incuruatos humo, terre adherentes, hec ima cogitantes, et in rebus transitoriis spem sibi ponentes, transiliuit iste qui dicitur transiliens eos, hec autem transilitio non pedibus est facienda, non alis, non scalis, sed sola affectione et bona uoluntate. His ambulemus, ascendamus, uolemus. His transiliamus omnia terrena contemnentes, spirituale gaudium, et sacras delicias in diuinis eloquiis, et Scripturis sacris proponentes. Audiamus ergo hic et transiliendo cantantem, et cantando transilientem, et dicentem: Cum consisteret peccator aduersum me, dixi: Custodiam uias meas,  etc. Iste Idithun inter homines conuersando, predicando, hortando, obiurgando, dixerat quedam penitenda, que dixisse nollet, et reuocare non posset, quia difficile est ut quis non labatur in lingua. Perfectus enim qui non peccat in lingua. Cum autem hoc ei contigisset, proposuit tacere, statuit nichil dicere. Quod uerba eius demonstrant dum dicit: Cum peccator, id est, iniustus calumniator, contradictor, scilicet, uerborum, et deprauator consisteret aduersum me, ut que dicebam contradiceret et peruerteret, timens scandalum oriri, dixi, id est, hoc apud me statui: Custodiam uias meas, id est, diligentiam adhibebo operibus meis, ne quid temere agam adeo, ut non delinquam in lingua mea, id est, ut nec etiam peccem in lingua.

Posui ori meo custodiam. Proposui, inquam, et perfeci, quia posui quasi custodes ori meo penitus tacendo. Et hoc modo custodiam posui, quia obmutui, id est, contra illum peccatorem quasi mutus  exstiti; et ideo humiliatus sum, id est, uilis apud illum habitus sum; et in tantum obmutui, quod omnino silui etiam a bonis omnibus que dicenda essent, et ideo dolor meus quem prius habui in dicendo et tacendo, et cui remedium silentium adhibui, renouatus est. Plus enim cepit dolere se non dixisse ea que essent dicenda, quam prius doleret se dixisse que non erant dicenda.

Concaluit cor meum. Renouatus est, inquam, dolor, et ita cor meum concaluit intra me, id est, apud me ipsum cor meum factum est feruidum et inquietum. Concaluit, id est, propter duo, hoc est, propter tacere et dicere. uidelicet, quia uidi preuaricantes tabescebam, et tamen non redarguebam eos. Unde timui illam diuinam sententiam: Serue nequam, et piger, non dedisti pecuniam meam ad usuram, ut ego ueniens utique cum usuris exegissem illam. Et quod sequitur: Auertat Dominus a dispensatoribus suis. Ecce enim ligatis manibus et pedibus in tenebras  exteriores proiicitur seruus, non euersor, ad perdendum, sed piger ad erogandum. Quid ergo fiet illis qui per luxuriam consumpserunt, si taliter damnantur qui cum pigritia seruauerunt? Multo peius itaque. Concaluit, inquam, cor meum, et in hac meditatione mea, id est, in hac fluctuatione mea inter sollicitudinem dicendi et tacendi, cum essem positus inter homines qui calumniari parati erant, et qui instrui desiderabant, timens ne spargerem margaritas porcis, anxius ne erogarem cibaria conseruis exardescunt, id est, extra illa priora, scilicet, extra illud dicere et illud tacere, cepit uehementer ignis in me accendi, id est, desiderium quoddam ad altiora, scilicet, ut suspirarem ad finem illum, quo adepto nichil restat ultra querere, ubi mihi remedium sit de priori sollicitudine.

Locutus sum in lingua. Exarsit, inquam, ignis, et in ardore illius ignis locutus sum in lingua mea, id est, in lingua transilientis, scilicet, in intentione cordis  non auditori quem instruerem, sed a quo instrui uellem, et a quo intus audio, quidquid boni audio. Locutus sum, inquam, hoc: Fac mihi, Domine, notum finem meum, quo tandem peruenturus sum, ultra quem nichil petendum est: meum, id est, mihi transilienti congruum, scilicet, finem qui mihi deest, non cursum qui adest. Quem finem currens Apostolus intuebatur, id est, imperfectionem suam confitebatur, aliud in se intuens, aliud alibi querens. Ait enim: Nam quia iam acceperim ut perfectus sim fratres, ego me non arbitror apprehendisse. Unum autem, subaudi faciam eorum, que retro sunt oblitus, in ea que ante sunt extensus, scilicet, intentionem cordis sequor, ad palmam superne intentionis, que est in Christo Iesu Domino nostro, hic enim est finis. Secundum intentionem dixit, non secundum peruentionem uel comprehensionem. Curramus ergo, intendamus, inuadamus. Hunc finem iste Idithun cum, hic esset, notum sibi fieri rogabat, ut sciret quid sibi deesset, et quibusdam transilientis non remanent  in uia, sed omni intentione raperent ad superna. 

Et numerum dierum meorum. Fac, inquam, finem mihi notum, et etiam numerum dierum meorum, id est, qui secundum primam institutionem mei fuerunt, notifica mihi numerum, inquam, non qui non est, sed illum qui est. Isti enim dies quasi non sunt, quia fere prius abeunt quam ueniunt. Et cum ueniunt, non consistunt, quia statim transeunt. Illi uero dies, imo ille unus dies, qui est sine fine, qui est sine nocte, non transit, sed semper manet, quia nec preceditur hesterno, nec impellitur crastino. Hunc autem diem uocat numerum dierum, non quod multi dies sunt, sed quod multorum dierum continet spatium. Notifica, inquam, mihi et finem et numerum dierum meorum, ad hoc, ut sciam quid desit mihi, id est, ut recognoscam imperfectionem meam, et sic melius ueram perfectionem attendam. Quasi dicat: Adhuc deest mihi laboranti, et quandiu quod deest non accipio, semper secundum intentionem  sequor ad palmam superne uocationis Dei. Est enim quedam mansio finis currendi, in qua est patria sine peregrinatione, uita sine tentatione. Ibi nondum sum, hoc mihi deest, et ideo magis humilior ex eo quod deest, quam leter ex eo quod adest. Quicunque enim dum hic se aliquid habere credunt, illi non accipiunt quod deest, quia magnum reputant quod adest, quia quisquis existimat se aliquid esse, cum nichil sit, ipse se seducit.

Ecce mensurabiles, etc. Merito dico quid mihi desit. Nam ecce quid mihi deest, quia tu, Domine, dies illos qui deberent esse mei, scilicet, dies immensurabiles, indeficientes posuisti, id est, firmiter fecisti malo merito meo, et iusto iudicio tuo esse mensurabiles, id est, breues et deficientes. Et substantia mea, et hec mutabilis et uariabilis essentia in qua nunc sum, quam ego feci per malum meritum meum, est tanquam nichilum ante te, id est, ad comparationem illius mee substantie, que et fuit et facta est laudem  ante te, quia uere es, et ideo quod ante est, uere est.

uerumtamen uniuersa, etc. Sic continuatur, quasi dicat: Ecce ima contempsi, terrena omnia calcaui, mortalia cuncta transiliui, et in supernis animum fixi, et numerum dierum, qui est, notificari mihi desideraui; sed tamen ego qui iam tantum transcendi, dum adhuc mortale corpus gero, et in hac corruptione laboro, et dum mihi incerta sunt que opto, uniuerse uanitati subiaceo. Quia omnis uiuens ut homo adhuc, scilicet, mortalis et passibilis, siue ille sit inherens, siue transiliens, et etiam ego ipse Idithun est uniuersa uanitas, id est, pertinet ad omnimodam uanitatem, quia et interius et exterius hinc quod ad interiorem, illinc ad exteriorem, quia dicit Salomon: uanitas uanitatum, et omnia uanitas. Que enim abundantia homini ex uniuerso labore suo, quo laborat sub sole? Omnia enim que sub sole sunt uisibilia sunt, et ideo uana sunt. Que supra solem sunt inuisibilia sunt, et ideo uera sunt. Iste autem Idithun adhuc uiuens, habet  quedam sub sole, quedam supra solem. Sub sole autem interius et exterius. Exterius quidem dormire, uigilare, iuuenescere, senescere, et cetera talia; interius uero irasci, tristari, incertitudinem eorum que optat, et similia, et secundum hoc pertinet ad omnimodam uanitatem. Supra solem uero habet illud desiderium, de quo superius dictum est, et fidem, spem, caritatem et ceteras uirtutes. Et sicut ex illis que sub sole sunt, habet uanitatem, ita ex istis ueritatem, et ideo ingemiscit propter illa, et ardescit in ista.

uerumtamen in imagine. Homo, inquam, pertinet ad uanitatem, et tamen homo est in imagine Dei, quia factus est ad imaginem et similitudinem Dei, per rationem scilicet et intellectum, et bonitatem innatam; sed pertransit ipse homo, id est, sepe labitur in se interius et exterius, deformando se ab illa imagine. Et non solum pertransit per se: sed et propter alios, quia conturbatur, id est, sollicitatur causa aliorum in his terrenis, quod est ei ad conturbationem  et hic et in futuro, et frustra, id est, in uanum et sine causa conturbatur. Audiamus ergo conturbationem uanam, ut eam conculcemus, et transiliamus ubi nulla est conturbatio.

Thesaurizat. uere conturbatus, qui thesaurizat, id est, arat, nauigat, de omni negotio acquirit, furatur, depredatur, ut nummus supra nummum ponatur; et tamen in uanum, quia ignorat cui congregabit ea. Sed fortasse iudices quia filiis , sed in uanitate accepit, quia uox est pietatis, et excusatio iniquitatis. Nunquid enim moriturus morituris, transiturus transituris, imo moriens morientibus, transiens transeuntibus thesaurizatur. Nunquid etiam nondum natis? Unde enim scit eos nascituros uel natos possessuros? Thesaurizate ergo uobis thesauros in celo. Ponatur, scilicet, in manum pauperis, ut inueniatur in manu diuitis; ponatur in manum indigentis, ut inueniatur in manu Omnipotentis. Potest quoque quod hucusque lectum  est, a Concaluit cor meum, aliter legi, ut sic dicatur: Quia ex nimio silentio dolor renouatus est, ideo cor meum concaluit amore dicendi. Et in illa meditatione mea ignis, id est, feruor dilectionis Dei et proximi ardescit in lingua transilientis, taliter orans: Domine, fac mihi notum finem meum, id est, finem transilientis, scilicet, ut sciam quo fine sit tacendum, et quo fine sit dicendum. Et notifica mihi etiam numerum dierum meorum, non qui non est, sed qui est, ut in dicendo et in tacendo compensationem illorum dierum habeam; et sic neque odio taceam nec temeritate aliquid dicam, et ut sciam quid desit mihi. Istud cum sequenti uersu non mutatur.

uerumtamen uniuersa uanitas. Substantia mea, inquam, est quasi nichil, quanto magis ergo aliorum; sed miser homo hoc non attendit, quia omnis homo tam inherens quam transiliens, id est, ipse Idithun est uniuersa uanitas, id est, studet omnimode uanitati in his terrenis. Et hoc in tantum, quod ipse etiam potest  dici uniuersa uanitas, uerumtamen non deberet. Nam quo minus tolerabilis sit eius uanitas, ipse miser non diu durat in hac uanitate, sed cito pertransit. Et hoc uide in imagine, quia quam cito imago alicuius corporis per speculum representata perit, tam cito ipse homo pertransit. Et tamen studet ipse infelix homo uanitati, non solum propter se, sed propter alios frustra conturbatur, ut in alia dictum est lectione.

Et que nunc est exspectatio mea. Sic continuatur: Substantia mea quod est tanquam nichilum. Et cum in tanta infirmitate sim positus, nunc, scilicet, cum iam sim aliquantulum transiliens, que est exspectatio mea? id est, que debeo exspectare, in que debeo sperare? Nunquid enim in ea que sub sole sunt, que iam despicio, an potius in ea que supra solem sunt, ad que intendo? Utique in ea que supra solem. Quam partem sic approbat sub interrogatione: Nonne Dominus est exspectatio mea? Quasi dicat: uere solus Dominus est mihi exspectandus, a quo procedunt omnia. Qui fecit hec omnia, et a quo factus sum  inter omnia hec. Et conuertit se familiariter ad ipsum Dominum, quem proposuit exspectandum. Quasi dicat: Merito tu, Domine, es mihi exspectandus, quia substantia mea nunc fragilis, non corruptibilis, tunc primum uere est, quando est apud te, id est, quando facta immortalis, impassibilis, ueniet in presentiam tuam facie ad faciem.

Ab omnibus iniquitatibus meis. Quasi dicat: Ut pertineam, Domine, ad illam ueram substantiam, erue me, id est, munda me in presenti ab omnibus iniquitatibus meis. Cur iste transiliens, qui iam tantum transcenderat, aut a quibus iniquitatibus rogat se liberari? Ideo, scilicet, quia si dixerimus quod peccatum non habemus, nos ipsos seducimus. Quod autem dicit omnibus tale est, quasi dicat: Erue me non solum ut reuoluar in ea a quibus transiliui, id est, in grauiora peccata, sed etiam liberer ab his pro quibus necesse est pedes lauari, id est, a uenialibus, pro quibus quotidie oramus dicentes: Dimitte  nobis debita nostra. Docet nos quoque iste qui, cum tanta transcenderit, adhuc rogat se erui, quia uera perfectio in hac uita non possit haberi, sed hec solum nostra est perfectio, ut si quedam possimus transilire, intelligamus alia restare ad que nobis necesse sit properare. Quod utrumque Apostolus ostendit. Postquam enim dicit: Nam quia iam acceperim ut perfectus sim, fratres, ego me non arbitror apprehendisse, in quo ostendit se nondum esse perfectum, mox subdit se esse perfectum, et in quo sit perfectus dicens: Quidquid autem perfecti sumus, hoc sapiamus. Quasi aperte dicat: Hec omnium nostrum, qui perfecti sumus, uera est perfectio, ut sapiamus hoc, id est, ut intelligamus nos nondum ueram posse habere perfectionem. Erue me, inquam, et ideo rogo ut eruas me, quia iam satis diu dedisti me opprobrium insipienti, quod est dicere: Iam satis diu uoluisti me uiuere et predicare ueritatem inter insipientes amantes uanitatem, a quibus non derideri non possumus,  quia spectaculum facti sumus mundo, hominibus, angelis, angelis et laudantibus et uituperantibus, et hominibus similiter.

Obmutui. Exponit quomodo opprobrio fuit. Quasi dicat: Quia cum ueritatem predicarem, contemnebar ab insipientibus, ideo obmutui, id est, contra illos mutus factus; et in tantum, quod non aliquando aperui os meum. Tu autem, Domine, amoue a me has plagas tuas, scilicet, opprobrium et ceteras miserias quas patior. Tuas dico, quoniam tu iusto iudicio tuo fecisti eas.

A fortitudine manus tue. uere tu eas fecisti, quia ego defeci, id est, in hunc defectum mortalis miserie cecidi, a fortitudine manus tue, id est, per irreuincibilem potentiam tuam, sed non iniuste, quia in increpationibus hoc factum est, quas ego commerui. Increpatio enim sequitur peccatum. Et quomodo in increpationibus, ostendit, dicens: Quia tu corripuisti per penam predictam, scilicet, Morte moriemini.  Non penitus damnasti hominem primum, et in ipso omnem hominem non ex tua seueritate, sed propter eius iniquitatem, id est, propter eius inobedientiam et presumptionem. Quasi dicat: In me cognosco iniquitatem, in te autem equitatem. Et in tantum corripuisti, quod fecisti non solum carnem, sed etiam eius animam tabescere, id est, ita tepidam et fragilem esse, sicut aranea tabida et fragilis est, que etiam leuiter tacta dissoluitur. uel aliter: Aranea inutilem telam texendo in tantum laborat, quod euiscerat sese, et sicca tandem et mortua pendet. Similiter nos ex illo primo defectu hoc malum patimur, quod in his inutilibus rebus mundanis tantum studemus, quod non solum caro, sed etiam anima nostra deficit, et intestina sua, rationem, scilicet, et intellectum, proiicit, iuxta quod littera sic dicetur: Fecisti animam eius tabescere, id est, deficere inutili labore, sicut aranea deficit in sua inutili contextione.

uerumtamen uane. Iuxta priorem sententiam sic  continuabitur: Fecisti quidem animam eius tabidam et labilem, sed tamen adhuc omnis homo, id est, quicunque uiuens hominum conturbatur, id est, sollicitatur in his terrenis; et hoc uane, sicut supra dictum est. Secundum posteriorem sententiam continuatur hoc ad precedens, scilicet, ad Corripuisti, eodem modo.

Exaudi orationem meam. Quasi dicat: Ut ego. Domine, non conturber, exaudi orationem meam pro perseuerantia in bono, et deprecationem meam pro emundatione uenialium peccatorum; percipe, dico, lacrymas meas, id est, lacrymosam deprecationem meam auribus, id est, per potentiam exaudiendi, que in te est. Unde huic tante transilienti lacryme? Inde scilicet, quia si dixerimus quod peccatum non habemus, nos ipsos seducimus; et quia qui addit scientiam, addit et dolorem. Et est quasi dicat: Quanto magis quod abest desidero, tanto plus quousque ueniat gemo.

 Ne sileas. Sic, Domine, rogo ut exaudias orationem meam, et percipias deprecationem, ut tu pre ira auersus a me ne sileas, imo dicas mihi ita ut sentiam: Ego sum salus tua. Et non debes silere, quoniam ego, quasi dicat: non manentem hic ciuitatem, sed futuram inquirimus, quia ego sum apud te, iam per spem, nondum tamen naturaliter ciuis, sed aduena, id est, inquilinus ciuis. Et sum apud te ut peregrinus adhuc, scilicet, in peregrinatione positus, non ut ciuis domesticus. Plus est peregrinus quam aduena. Aduena enim dicitur, qui iam cohabitat, sed nondum ius ciuis habet; peregrinus uero dicitur, qui nondum aduenit, sed adhuc peregrinatur. Et sunt multi qui et peregrini sunt, et apud Dominum non sunt. Ut omnes amatores mundi peregrinantur quidem in regione dissimilitudinis ab illa superna patria remoti, et non sunt apud Deum, sed potius apud diabolum Patrem suum. Sum, inquam, apud te aduena et peregrinus, et hoc sicut omnes patres, id est, ea  conditione qua apud te fuerunt spirituales patres mei, patriarche, scilicet, et prophete. Quia sicut illi prius fuerunt apud te in spe, et deinde migrauerunt ad te, ita ego nunc sum apud te in spe, ubi tandem ero in re.

Remitte mihi. Quasi dicat: Sum, inquam, nunc, Domine, apud te in spe, ut autem possim tibi esse in re, remitte mihi, id est, fac mihi nunc interim remissionem et emundationem uenialium delictorum, que necessitate uie committo, ut refrigerer, id est, ut refrigeratam et quietam ab omni tumultu peccati conscientiam habeam; priusquam hinc abeam, id est, antequam moriar. Et ut necesse est, Domine, ut remittas, quia si tu non remiseris, et ego abiero, amplius non ero; non quod omnino non sit, sed quia quisquis a uero esse, id est, a Deo, recedit, ille quasi non est, quia uerum esse amittit.



IN PSALMUM XXXIX. In finem Psalmus Dauid.



ARGUMENTUM.

Populus de Babylone reuersus Domino gratias agit. Aliter, qui in trigesimo octauo psalmo dixit: Que est exspectatio mea, nonne Deus? nunc in trigesimo nono dicit: Exspectans exspectaui Dominum, et respexit me. Et qui ibi dixerat: Exaudi orationem meam, hic dicit: Exaudiuit orationem meam. Item de patientia Pauli, ubi Christum prior annuntiat. Lege in Actis apostolorum.



EXPLANATIO.

Sepe tritum est Dauid et finem Christum significare, cuius membra psalmum incipiunt, caput ipse consummat. Prima narratione gratias agit Ecclesia gentium, quia de ueternoso mundi merore liberata ad noui testamenti meruit gaudia peruenire. Secunda ipse Dominus loquitur sanctam Incarnationem et iustitiam sue  predicationis exponens. Ob hoc Patris auxilium deprecatur, ut pericula possit a Iudeis illata deuincere, confundi postulans inimicos, et letari omnes qui sperant in eum.



COMMENTARIUS.

Exspectans exspectaui. Titulus est talis: In finem, psalmus Dauid, uero, scilicet, attributus. Est enim uox capitis in hoc psalmo loquentis, nunc pro se, nunc pro membris, et exhortantis nos ut constantes simus in fide et in bonis operibus, et ut promissam hereditatem cum patientia exspectemus, proponendo se nobis exemplum, cum dicit: Exspectans exspectaui Dominum. et ostendendo nullum ad illam beatitudinem per liberum arbitrium, aut per legale sacrificium, sed per solam gratiam posse contingere. In fine quoque orat, ut gratia priori populo de Iudeis promissa, et partim exhibita, eadem conferatur illi alii populo de gentibus, scilicet, et fiat ouile  unum sicut et pastor est unus. Et est quasi dicat: Adam exspectauit Dominum, sed non exspectans exspectauit, quia tantum ad horam obediens exstitit. Ego uero exspectaui exspectans, id est, cum omni patientia et perseuerantia exspectaui, non hominem consolatorem, qui ante in infirmitate sua posset deficere, quam me reficere, sed Dominum consolatorem uerum. Et exspectaui non hominem promissorem, qui posset falli et fallere, sed Dominum, qui est fidelis promissor et certus debitor. Sis tu ergo auarus exactor. Et quia taliter exspectaui, ideo Dominus non tantum intendit me, sed etiam mihi intendit, id est, intentum se fecit ut proficeret mihi. Et uere profecit mihi, quia exaudiuit preces meas factas pro meis. Quod iste docet effectus, quia eduxit me, id est, meos de lacu miserie, id est, de profundo iniquitatis, in quo lacu sunt multi qui se ibi esse non sentiunt, quia peccata sua non attendunt, nec clamant ad Dominum. Et ideo non inde eruuntur, de quibus dictum est: Peccator cum ceciderit in profundum iniquita  is, contemnet. Sunt alii quoque in eodem lacu, qui quia se recognoscunt, et caput sursum erigunt, dicentes: De profundis clamaui ad te, Domine, eripiuntur inde. Et hi sunt pii deprecatores, et lacrymosi clamatores. Eduxit me, inquam, de lacu, et etiam de luto fecis. Lutum admistum fece, et sordidum est et lubricum. Per lutum itaque fecis accipere possumus uel carnales concupiscentias, ut luxuriam, que et sordidat, et multos subruit. uel ambitionem, que primum hominem subuertit, et que ut cancer in omnes fere subrepit. uel etiam malos permistos bonis in Ecclesia, sicut in eodem uase purus liquor et fex simul sunt permista, quia mali alios sordidant atque subuertunt sua conformatione Et non solum edaxit, sed etiam pedes meos, id est, illos per quos ingressurus eram ad notitiam gentium, precones, scilicet, uel pedes meos, id est, affectiones meorum, qui prius circumferebantur a qualibet doctrina; illos postquam sanam et unam doctrinam  perceperunt, statuit, id est, stabiles et firmos fecit positos supra petram, id est, in firmo et tuto loco, in ecclesiasticis, scilicet, institutis. uel, supra me petram. Petra enim erat Christus. Stabiliuit eos, quia per me constantes eos fecit, et sic direxit gressus meos, id est, opera meorum, uel illos per quos egressurus eram ad notitiam gentium.

Et immisit in os meum. Statuit, inquam, pedes meorum, et direxit gressus eorum; et hoc modo immisit in os meum, id est, meorum, scilicet, et in os cordis et in os corporis canticum nouum, id est, nouam caritatem et humilitatem. Sicut enim uetus canticum est uetus animositas et superbia, ita nouum canticum est caritas noua et humilitas noua. Nouum canticum dico, quod est carmen, id est, laus Deo; qui cum sit omnium Deus per naturam, noster, id est, meus et meorum est per gratiam. Hec enim sunt propter que Deus maxime ad nos descendit, scilicet, caritas et humilitas, et ideo per hec maxime  laudatur.

uidebunt multi. Quasi dicat: Quo fructu factum est hoc, quod meos eduxisti de lacu miserie, et immisisti in os eorum canticum nouum? Hoc, scilicet, ut multi uideant hoc, et timeant, sicut reuera multi uidebunt et timebunt. Duo enim ordines sunt in Ecclesia: alii precedentes, alii subsequentes. Precedentes exemplo sunt subsequentibus, ut eos imitentur, subsequentes uero imitatores sunt precedentium. Et ideo dicit: Multi uidebunt illos precedentes, et arctam uiam insistentes, et uidentes timebunt, propter hoc, scilicet, quia per latam uiam incedunt, que arcta est in fine, et non potius illos imitantur. Et ideo sperabunt, id est, spem suam coniicient imitando illos non in illis, sed in Domino, quem imitabuntur in ipsis. Iuxta illud: Imitatores mei estote, karissimi, sicut et ego Christi. Et ideo etiam non in illis sperabunt, sed in Domino, quia omnis uirtus et auxilium eorum principaliter erit a Domino, iuxta illud: Leuaui oculos meos in montes,  unde ueniat auxilium. Auxilium autem, scilicet, principale a Domino.

Beatus uir. Merito sperabunt in Deo, quia inde beatitudinem assequentur. Nam omnis uir ille est beatus, cuius spes est nomen Domini sui, id est, qui facit sibi spem hoc nomen quod est Dominus, quod omnis ille facit quisquis se exhibet fidelem Domino seruum et spontaneum. Et ita dico eum esse beatum, si non respiciat in uanitates, id est, in hec mundana, que uana sunt affectando ea. Nemo enim mittens manum in aratrum, et respiciens retro, aptus erit regno Dei. Et quia multi sunt qui parum respiciunt ad uana, scilicet, ad aurum, argentum, et cetera talia, quia non curant ea; sed tamen non uere perseuerantes sunt, quia delectantur in iocularibus rebus, sicut in aurigis et funambulis, canibus et auibus; ideo subdit: Et si non respiciat etiam ad insanias falsas, id est, ad iocularia et ludicra, que quidem insanie sunt, quia hominem abalienatum reddunt;  sed tamen quia non penitus mentem auferunt, false insanie dicuntur. uere autem insania sunt, ira, furor, et similia, que penitus abalienatum hominem reddunt.

Multa fecisti tu, Domine. Dico si non respiciat ad insanias falsas, ad quas non est respiciendum, cum nulla cogat inopia, quia tu, Domine Deus meus, et meorum, per gratiam, fecisti multa mirabilia, id est, spectacula tua, id est, ad te pertinentia, et ideo potius spectandum est ad illa quam ad insanias falsas. Si quem enim delectat uidere aurigam, potius delectet eum uidere refrenantem luxuriam, uel iram et similia, quia longe dignius agit qui equos luxurie uel auaritie raptantes in precipitium bene refrenat, quam qui gyros in curribus uel equites agitat. Item si quis miratur funambulum, potius miretur Petrum mariambulum. et eum imitetur calcando mare, quod ille calcauit. Mare enim est mundus, ut diuina Scriptura testatur, in quo est noxia amaritudo delectationum,  et fluctus tribulationum, et tempestates tentationum, et homines per detractionem se inuicem deuorantes, sicut in mari pisces, hoc mare, id est, mundum, debet quisque contemnendo calcare, et super ipsum ambulare: sed tamen non calcabis, non superabundabis, nisi ille iusserit qui prior calcauit. Namque si ille iusserit te ad se uenire, non sinet te perire. Tu, inquam, Domine, fecisti mirabilia, et hoc in solis cogitationibus tuis, id est, per te sine consilio uel auxilio alicuius, iuxta illud: Quis cognouit sensum Domini, aut quis consiliarius eius fuit? et reliqua. Quare, quia per te solum fecisti, non est qui assimilandus sit tibi, nedum preferendus. Quod tamen illi faciunt, scilicet, alia tibi preferunt, qui relicta Ecclesia currunt ad ioculatoria, maxime uero illi idololatre, qui creaturam colunt, et Creatorem postponunt.

Annuntiaui et locutus sum. Sic continuatur: Exspectans exspectaui Dominum. Et exspectando annuntiaui,  quod annuntiandum fuit opere; et locutus sum, quod loquendum fuit ore. Potest sic quoque ad proximum continuari: Tu, Domine, fecisti mirabilia, et illa mirabilia annuntiaui ego et mei opere, et locutus sum ego et mei ore. Non solum enim Christus, sed apostoli quoque et sancti precones, docuerunt uerbo et exemplo mundum calcandum, et carnales concupiscentias refrenandas. Et prius fecit Christus, deinde dixit, iuxta illud: Primum quidem sermonem feci de omnibus, o Theophile, que cepit iehsu facere, et dicere, quia tunc demum recta est doctrina, quando doctoris non discrepant facta et dicta. Annuntiaui, inquam, et locutus sum, et me annuntiante et loquente, multiplicati sunt credentes super numerum, id est, plures accesserunt quam pertinerent ad Dominum. Est enim certus numerus fidelium pertinentium ad Ierusalem supernam. Hi uero sunt amatores et obseruatores preceptorum Dei, de quibus dictum est: Nouit Dominus qui sunt eius, qui autem parietes Ecclesie faciunt, et precepta Dei  contemnunt, hi quidem ad sacramenta Ecclesie pertinent tantum per uocationem, sed non sunt de numero illo de quibus dictum est: Multi sunt uocati, etc.

Sacrificium et oblationem noluisti. Annuntiaui, inquam, et locutus sum, et necesse fuit ut ego uenirem et annuntiarem quia tu, Domine, ad horam tantum legalia sacrificia constituisti, et amplius ea esse noluisti. Potest sic quoque continuari: Tu, Domine, fecisti mirabilia in cogitationibus tuis, et ex illis cogitarunt; est hec una, quia tu noluisti amplius sacrificium esse legale, et oblationem legalem. Cum enim nondum esset tempus illius ueri sacrificii, quod norunt fideles, scilicet, antequam uerus agnus Christus sese in ara crucis pro nobis immolaret, presignabatur uariis figuris et mysteriis a quibusdam iam per Spiritum sanctum prescientibus illud futurum, et a quibusdam nescientibus. Postquam uero aduenit tempus illius ueri sacrificii, uenerunt  uerba completiua, et ablata sunt uerba promissiua. Hoc est, recesserunt signa promittentia, postquam exhibita est ueritas promissa, et hoc est quod dicit: Noluisti, postquam sacrificium uerum adfuit, sacrificium et oblationem, que erant signa promissiua. Quid autem uoluisti? aures, scilicet, id est, perfectos obeditores esse uoluisti, et ideo perfecisti mihi aures, id est, perfectam obedientiam mihi ad exemplar aliorum contulisti, et etiam meis suo modo. Nec incongrue aures uocat obedientiam; per aures enim precepta intromittuntur ad animam, que ipsam doceant obedientiam. Et ideo ponitur hic instrumentum obedientie pro ipsa obedientia.

Holocaustum autem. Obedientiam, inquam, uoluisti. Illud autem legale sacrificium, quod dicebatur holocaustum, id est, totum incensum, de quo nichil seruabatur, sed totum in ara comburebatur, et illud aliud quod uocabatur hostia pro peccato, non postulasti, id est, amplius fieri noluisti. Hec enim omnia  in legalibus diuersa erant, et tunc, scilicet, cum sacrificium noluisti et holocaustum et non postulasti, dixi ego in euidentia rei: Ecce uenio, quasi dicat: Ecce nunc tempus est ut ueniant, que promittebantur, et que promittebant auferantur. Et ideo uenio ego, o Domine, ut faciam uoluntatem tuam, id est, ut tibi impleam ueram obedientiam, quod debes facere, quia qui es Deus omnium per naturam, meus Deus es per gratiam, et ideo etiam debeo facere uoluntatem tuam, quia ego semper uolui, id est, dilexi eam, scilicet, uoluntatem tuam facere, non meam. Et quia etiam uolui legem tuam, id est, illam uoluntatem tuam, que est lex scripta, uolui in medio cordis mei, id est, firma et plenaria uoluntate. Quod enim medium in qualibet re est, firmius et certius est. Et ideo si ad ipsum caput referamus, per medium cordis firmam uoluntatem cordis accipiemus. Possumus quoque per cor Christi accipere omnes concordes et concorporatos sibi, per medium  uero firmiores inter illos. Iuxta quod sic dicetur: Non solum ego uolui in me uoluntatem tuam et legem tuam, sed etiam in meis; etsi non in omnibus, saltem in medio cordis mei, id est, in firmioribus et perfectioribus. Habet alia Translatio: In medio uentris mei, iuxta quod probatio est a minori, quod uere in suis uoluerit uoluntatem, et legitur: Quia etiam in medio uentris, id est, in corde infirmorum eam uoluit. Per uentrem enim, qui mollis est, molles et infirmi significantur. uenio, inquam, ut faciam uoluntatem tuam, et uolui legem tuam. Et hoc merito, quia in capite libri scriptum est de me, ut facerem uoluntatem tuam. Dicit Apostolus: Quia mulieris caput est uir, uiri caput Christus, Christi uero caput Deus. uerbum autem Patris incarnatum fuit nobis liber promissus et propositus ad exemplandum, ad quem scilicet conscriberemur, et cui conformaremur. Et in capite huius libri, id est, in Deo Patre fuit scriptum, id est, firmiter dispositum ante omnia secula de Christo, quod pro nobis redimendis ueram Deo  Patri obedientiam deberet exhibere, iuxta illud: Elegit nos in ipso ante constitutionem mundi. Unde dicit: In capite libri, etc.

Annuntiaui iustitiam tuam. Dixi, inquam, uenio ad soluendum ueram obedientiam. Et ueniens patiendo, moriendo, resurgendo, annuntiaui in euidentia rei iustitiam tuam, id est. fidem tuam iustificantem. Inde enim cepit fides nostra qua iustificamur, iuxta illud: Mortuus est propter delicta nostra, et resurrexit propter iustificationem nostram. Annuntiaui, inquam, per me et meos iustitiam tuam in Ecclesia, non parua, sed magna, id est, ubique terrarum diffusa. uel in Ecclesia non iam infirma, sed magna, id est, forti et firma. Prius enim cum adhuc dubitarent de resurrectione, Ecclesia infirma fuit. Cuius formam Petrus gessit, quando ad uocem ancille Dominum negauit. Postquam uero resurgente Domino certi de resurrectione futura facti sunt, tunc primum Ecclesia fortis fuit. Cuius etiam typum idem Petrus in se ipso  representauit, cum coram principibus dixit: Obedire Deo magis oportet quam uobis. Annuntiaui, inquam, et annuntiabo.

Ecce labia mea. Quasi dicat: Ecce puta quod uere annuntiabo, quia non prohibebo, id est, non sinam prohiberi, labia mea, id est, precones meos, per quos uelut per labia loquar, ab annuntiatione. uel possumus accipere per labia que mollia sunt, solos molliores et infirmiores inter precones, ut sit locus a maiori, iuxta illud beati Iob: Derelicta sunt labia circa dentes meos. Per dentes enim, qui firmius os in corpore sunt, fortis constantia Christi in passione accipienda est, quem ossa, id est, Apostoli, qui robustiores erant inter ceteros, in passione non circumsteterunt, quia, relicto eo, fugerunt, sed sola labia, id est, mulieres, que propter mollitiem et fragilitatem sexus per labia designantur, tantum circa eum steterunt, iuxta quod in passione legitur: Non sinam, inquam, labia prohiberi, et ideo non prohibebuntur,  quia tu, Domine, scisti, id est, elegisti et fecisti eos esse tales, qui non possent facile prohiberi, quia scis eos habere in corde, quod sonant in ore. Et quicunque ueritatem habent in corde, ii non facile possunt prohiberi, quin eam loquantur in ore.

Iustitiam tuam. uere non prohibebo labia mea, quia non abscondi iustitiam tuam in corde meo, id est, meorum, id est, non sinam ut mei abscondant fidem tuam iustificantem in corde suo, imo ad utilitatem proximorum annuntient. Est enim iustitia Dei in corde abscondenda, et non est abscondenda. Abscondenda est in corde, id est, memoriter retinenda, ne quis temere peccet. Unde alibi dicitur: In corde meo abscondi eloquia tua, ut non peccem tibi. Non est autem abscondenda, id est, annuntianda ad utilitatem proximi. Unde hic dicitur: Non abscondi iustitiam tuam in corde meo. Et est repetitum propter illud quod addit, scilicet, dixi, id est, faciam meos  dicere et annuntiare ueritates tuas que consequuntur illa precepta.

Non abscondi ueritatem tuam. Id est, uera precepta tua, et salutare tuum, id est, saluationem a te datam per me qui sum salutare tuum, id est, dans salutem humano generi. Et uere dicent mei ueritatem tuam et salutare, quia ego non abscondi, id est, non sinam meos abscondere misericordiam tuam et ueritatem tuam. Misericordiam quidem, qua uocas et peccata condonas, ueritatem uero, qua merita remuneras et imples promissa etiam a concilio multo, id est, licet multitudo magna aduersariorum conueniat, non tamen timore eorum dimittent mei annuntiare misericordiam et ueritatem, iuxta illud: Ibant apostoli gaudentes a conspectu concilii, quoniam digni habiti sunt pro nomine Iesu contumeliam pati.

Tu autem, Domine. Hic incipit orare ut gratia priori populo promissa et pariter exhibita, exhibeatur etiam illis aliis ouibus, de gentibus, scilicet. Et sic continuatur: Mei facient quod suum erit. Tu autem,  Domine, qui es Deus de longe, et Deus de prope: de longe quidem peccatoribus et superbis, sicut Phariseo merita sua iactanti, de prope uero bonis et humilibus, sicut Publicano peccata sua confitenti; tu, inquam, fac quod tuum est, scilicet, ne longe facias miserationes tuas, id est, exhibitiones gratie tue a me, id est, ab his qui futuri sunt de aliis ouibus, id est, da ut precones mei paratos obeditores inueniant in illis aliis ouibus. Et uere non longe facias, quia misericordia et ueritas tua, misericordia quidem qua peccata condonas, ueritas uero qua merita remuneras, semper susceperunt me, id est, meos. Hoc est, nunquam defuerunt meis de priori populo, sed semper consolata sunt eos. Non enim, quasi dicat, auderent conuerti, nisi securi de remissione; nec perseuerarent, nisi securi de remuneratione. Et sicut semper susceperunt me in illis, ita suscipient me in istis aliis. Exhibitio enim preteritorum certitudo est futurorum.

 Quoniam circumdederunt me. Opus est ut non longe facias miserationes tuas, quoniam circumdederunt me undique, id est, meos, in illis ouibus mala, id est, peccata tot, quorum non est numerus. Quis enim scire sufficit numerum illorum malorum, pro quibus gemit ille qui dicit: Ab occultis meis munda me, et ab alienis parce seruo tuo. Et non solum leuiora peccata, ut uenialia, circumdederunt me in meis, sed iniquitates mee, id est, grauiora peccata, id est, idololatria et criminalia quelibet illorum qui futuri sunt mei in illis aliis ouibus; et que ego ex nimia affectione facio mea, comprehenderunt me, id est, illos futuros meos. Et hoc in tantum, quod non potui ut uiderem, id est, quod impotentes sunt illi mei uidere quod uidendum est. Oculus enim eorum deliciis cecatus, et peccatis obtenebratus non potest uidere lumen ueritatis, nisi prius purgatus, quod a solis mundis cordibus uidetur

Multiplicati sunt. uere iniquitates comprehenderunt  meos, quia multiplicate sunt super capillos capitis mei, id est, meorum, quia cum capilli in quibusdam sint numerabiles, ipse iniquitates sunt innumerabiles. Licet enim aliquis sibi caueat a mole peccatorum, id est, a criminalibus, tot tamen sunt uenialia que committit et am unius diei, quod numerum excedunt. uel per capillos capitis eius possumus accipere precones eius uerbi, qui caput est, ita adherentes et eum ornantes, sicut capilli adherent capiti, et ornant illud, iuxta quod sic dicetur: In tantum multiplicate sunt iniquitates meorum, quod sunt super capillos, id est, quod excedunt illos qui sunt mihi capiti adherentes ut capilli, id est, excellunt omnes precones meos, scilicet, quod per eos non possunt ablui et deleri sine magno tuo et manifesto auxilio. Quare necesse est ut non longe facias miserationes tuas, et ideo in tantum multiplicate sunt iniquitates, quia cor meum, id est, meorum, dereliquit me, id est, meos. Nec mirum si dereliquit eos,  quia prius dereliquit te. Si enim cognoscerent te, cognoscerent et se; et si se cognoscerent, tu ignosceres. Illum cor suum derelinquit, qui de se presumit, et infirmitatem suam non recognoscit, nec peccata sua attendit. Petrum namque cor suum dereliquit, cum de se presumpsit dicens: Domine, etsi oportuerit me mori tecum, non te negabo. Quod satis per effectum apparuit.

Complaceat tibi, Domine. Et quia in tantum multiplicate sunt iniquitates meorum, ideo placuit, Domine, mihi, ut eruerentur, et, queso, complaceat tibi, Domine, etiam ut eruas me, id est, meos ab iniquitatibus. uel complaceat tibi, id est, sicut complacuit tibi ut precones erueres, ita placeat ut et istos eruas; Domine, respice ad adiuuandum me, id est, meos. Quasi dicat: Despexisti meos prius, et debilitatum est in meis liberum arbitrium, sed adhuc scintilla in eis remansit, qua quodammodo possunt te uidere, ad quam adiuuandum ut plenarie te uideant, tu, Domine, qui prius despexisti, respice.

 Confundantur. Quasi dicat: Ita dico ut respicias, ut confundantur, id est, ut confusibiles recognoscant, et simul reuereantur, id est, extimescant peccata sua, uel precones meos, illi qui modo querunt animam meam et meorum, ut auferant eam, id est, ut damnent eam, postmodum querant eam ut imitentur eam. Conuertantur, dico, de malo ad bonum, ita ut sint retrorsum, id est, ut non precedant, sed subsequantur, et sic reuereantur, id est, plenarie extimescant, non solum qui faciunt, sed etiam illi qui modo uolunt mihi et meis mala, ut postmodum uelint mihi bona.

Ferant confestim. Illud dicitur de fraudulentis et de adulatoribus, nec est maleuolentie uotum, sed enuntiatio pene illorum. Quasi dicat: uolentes mihi mala, et se cognoscentes conuertantur. Illi autem ferant confusionem suam, quam meruerunt non solum in futuro, sed confestim, id est indilate, etiam in presenti, ut duplicem contritionem patiantur, qui dicunt mihi et meis: Euge, euge; mihi quidem letantes de  morte mea; meis uero etiam male agentibus dicunt quoque Euge, euge, id est, bene, bene est quod agitis, ut sic eos decipiant. Lingue enim adulantium alligant animas in peccatis. Ex opposito autem exsultent exterius, letentur interius, id est, plenariam letitiam habeant hic et in futuro positi, super te habentes fundamentum, te, non se, omnes querentes te Dominum per me Mediatorem. Et ut digni sint tanta letitia, nichil de se presumant, sed semper dicant: Magnificetur Dominus, nunquam seruus. Si enim Dominus de impio facit pium, de seruo filium, et sic uocat ad gloriam, magnificetur Dominus; si uero peccatorem uocat ad indulgentiam, magnificetur Dominus. Rursus si iustum uocat ad coronam, magnificetur Dominus, et sic semper magnificetur Dominus. Quod dicunt illi qui diligunt salutare tuum, non suum, id est, qui non ex suis meritis, sed ex tua gratia exspectant saluari.

Ego autem. Illud autem dicunt de te, de se autem dicant quisque pro se: Ego sum mendicus et pauper,  id est, sum comparabilis mendico. Qui et si aliquid habet de se, parum tamen est. Et ideo petit ab aliis quod sibi deest. Et sum comparabilis pauperi, qui nichil prorsus per se habet, quia nichil de me presumo, nichil a me habere puto; et ideo Dominus sollicitus est mei, id est, curam habet de me. Qui enim curam habuit de te, cum non esses, ut esses, nonne curam habebit de te, cum iam sis quod uoluit ut esses? Habebit utique, quia omnis qui se exaltat, humiliabitur.

Adiutor meus. Conuertit se iste humiliatus ad Dominum familiariter. Quasi dicat: uere dicunt curam habes de me, quia tu Deus omnium per naturam es adiutor meus in bono perficiendo, et protector meus in malo deuitando; et ideo ne tardaueris, id est, ne differas promissam beatitudinem et hereditatem. Possunt et aliter hi duo uersus legi, scilicet, ut caput hoc dicat in persona sui. Iuxta quod sic dicetur: Dico optando ut dicant Magnificetur Dominus, et ut se humilient. Ut autem hoc faciant, dedi eis me  exemplum. Quia ego cum essem diues apud Patrem, sum mendicus et pauper, id est, in habitu mendici et pauperis ad humilitatis exemplum me ipsum exhibui. Et quia ego me humiliaui, ideo Dominus Pater sollicitus est mei, quia diuitiis suis paupertatem meam restituet, dando mihi immortalitatem et impassibilitatem. Et uere tu, Domine, sollicitus es mei, quia tu Deus meus, et meorum, per gratiam, es adiutor meus in perficiendo obedientiam, et protector meus a sententia inimicorum nomen tuum delere uolentium. Et ideo, Domine, ne tardaueris, id est, ne differas me in communem resurrectionem.



IN PSALMUM XL. In finem psalmus ipsi Dauid.



ARGUMENTUM.

Infirmitas et curatio predicitur Ezechie, et quod occasione languoris latentes inimici detecti sunt insultando, quodque ipsa egrotatio in deuotionem eius  profecerit. Item uox Christi de passione sua et de Iuda traditore. Legendus ad Isaiam. Aliter quilibet Christianus contra immundum spiritum et hominem fecis sue, id est, carnem, profatur.



EXPLANATIO.

uerba ista frequenti usu nobis iam debent esse notissima, sed ut breuiter dicta tangamus, omnia diriguntur ad Dominum Christum. Magnificat autem hunc psalmum, quod in quadragenario numero noscitur collocatus, qui calculus emundationi et purificationi frequenter aptatur. Primo ingressu Propheta loquitur, beatum predicans eleemosyne largitorem, multiplici eum benedictione concelebrans. Secundo gloriosam Dominus suam memorat passionem. Tertio ad confirmandam spem fidelium, suam nichilominus resurrectionem predicit.



COMMENTARIUS.

Beatus qui intelligit. Titulus idem est in hoc psalmo  qui precessit in proximo, scilicet, In finem psalmus Dauid. Intentio persone loquentis, et materia quoque hic eadem est, que et superius. Et continuatur taliter iuxta proximam dictam sententiam superiori psalmo. Quasi dicat: Ego quidem medicus sum et pauper, aliud tamen preter formam mendici et pauperis in me intelligendum, quoniam qui intelligit super me egenum et pauperem, beatus est. Potest quoque singularis intentio dari in hoc psalmo, hec scilicet: uox capitis est in hoc psalmo exhortantis nos, ut sicut uerum hominem eum intelligimus, ita etiam uerum Deum esse intelligamus. Et hoc ideo, quia hic intellectus est gratia illa qua iustificamur, et fides uera per quam uiuit eternaliter iustus. Iuxta quod superiori non continuabitur, sed est quasi dicat: Ego quidem a patriarchis promissus, a prophetis predictus adsum in forma paupertatis et humilitatis. Et beatus qui non fuerit scandalizatus in me. Et hoc est quod dicit: Ille qui intelligit in me non tantum egenum et pauperem,  sed super egenum, id est, plus quam egenum et pauperem, uere beatus est, uere anctus in gratia iustificante et fide uiuificante. Super autem egenum et pauperem intelligit Christum. qui intelligit eum apud homines pauperem, apud Patrem diuitem, in terra inopem, in celo potentem. Et dum nobis ostendebatur infirmitas, intus latet diuinitas. Eius namque paupertas nostra fuit plenitudo. et eius infirmitas nostra fuit fortitudo, quia ut panem angelorum manducaret homo, Rex angelorum factus est homo. Qualiter autem beatus sit taliter in elligens, exponit dicens: Dominus liberabit eum ab omnibus tribulationibus in die mala, id est, in die examinationis et tribulationis, que mala pluribus erit, quia in ea que nunc occulta sunt manifestabuntur, iuxta illud: Et educet quasi lumen iustitiam tuam.

Dominus conseruet eum. uidetur hec optatio, sed futuri est certa promissio. Et exponit qualiter dicit quod Dominus eum liberabit, quia conseruabit eum,  id est, sicut iam seruauit eum per interiorem resurrectionem, ita tunc seruabit in corpore per exteriorem resurrectionem. El ita fiat, scilicet, quod Dominus conseruet eum, et ita dico conseruet, ut qui iam uiuificauit eum in anima per fidem. Iustus enim ex fide uiuit, uiuificet eum tunc in corpore per immortalitatem et incorruptionem. Et ne ille putaret se hic neglectum, quia tantum dixit, quod in futuro eum liberabit, subdit, et nunc interim faciat eum beatum in terra, in qua omnis est miseria, et ideo difficile est fieri in ea beatum. Et ita dico ut faciat eum in terra beatum, ut quamuis terram, id est, carnem, tradat in manus inimicorum, non tamen tradat eum in animam, id est, in uoluntatem et conformationem eorum. Et ut non tradatur in animam inimicorum.

Dominus ferat illi opem, ut sit super lectum doloris eius. Id est, faciat eum dominum lecti sui. Lectus doloris est infirmitas carnis, cui dum anima consentit, et contemperat concupiscentias eius, portatur ab  ipsa carne; cum uero anima ei preualet et dominatur, tunc lectus, id est caro, que prius animam portabat, ab ipsa portatur. Quod in paralytico illo designatum est, cui submisso per tegulas in domum Dominus dixit: Surge, tolle grabatum tuum, et ambula in domum tuam. Ideo autem infirmitas carnis lectus doloris dicitur, quia omnis infirmitas anime, scilicet, que adhuc perfectionis summam non attigit, aliquod terrenum eligit, in quo sibi acquiescat, et quadam pausatione recumbat, quia intentionem laboris et mentis extente in Deum, difficile potest perpetuo tolerare, quare eligit sibi aliquid in quo quiescat, uerbi gratia, ut sunt innocentes delectationes bonorum uirorum, scilicet, hortus bene cultus et pomarium, et cetera talia. Sed quia Deus uult nos amare sola eterna et superna, intermiscet etiam his innocentibus delectationibus amaritudinem, scilicet, ut sepe angustiemur, et tribulationes et tentationes patimur, et hoc ideo, ut per amaritudinem  inferiorum erigamur ad amorem superiorum. Quod innuit cum subdit: Uniuersum stratum eius, quasi dicat: Ideo dico lectum doloris, quia stratum eius in infirmitate eius, id est, illud quod ipse ens in infirmitate carnis elegit, ut sibi esset stratum, id est, requies et delectatio; illud, inquam, uersasti uniuersum, id est totum per admistam amaritudinem conturbasti. Quia uero he eadem amaritudines immittuntur nobis non iniuste, sed malo merito nostro, a Domino, quod quisque debet attendere, subdit:

Ego dixi: Domine. Quasi dicat: uere, Domine, uersasti uniuersum stratum eius, quia ego attendens illud, et sciens iuste esse factum, ut alios intelligere idem faciam, dixi in meis. Non enim ipsi dixerunt, sed ego dixi, quia causa fui ut dicerent: Domine, miserere mei, id est, ure, seca, flagella omnibus modis, stratum uersa, solummodo animam meam male merentem sana, quod necesse est, quia infirmata est. Nam non fatum, non fortuna, non stella, non  aliquid aliud, sed ego ipse peccaui tibi, scilicet, qui solus mederi, solus peccata dimittere potes.

Inimici mei. Ego quidem hoc meos dicere et intelligere feci. Inimici autem mei hoc non intellexerunt, quia dixerunt mala mihi, etc. Potest et aliter uniuersum stratum eius uersasti, et que sequuntur exponi, ut sic dicatur: Ideo dico lectum doloris, quia in infirmitate eius, id est inconstantia et impatientia primi hominis que fuit eius, quia ad ipsum descendit, uersasti uniuersum stratum eius, id est, comparabilem fecisti cum infirmo uniuersum stratum suum uersanti, id est, conturbanti, quia sicut ille contorquendo se huc et illuc propter dolorem tantum illud in quo quiescere deberet conturbat, eodem modo quidquid in isto debuit esse firmum ex infirmitate, id est, inconstantia illa, est conturbatum. Pro qua infirmitate restauranda ego solus inter homines ad hoc idoneus, solus erga miseros tante affectionis dixi, transferendo in me miseriam eorum, ut tu eam  deleres: Domine, miserere mei, et transferendo in me infirmitatem et peccata eorum, ut eos sanares, dixi: Domine, sana animam meam, quia peccaui tibi. Non tamen ipse in aliquo peccauit, qui solus sine peccato exstitit, sed penam ac si ipse peccasset pro peccatis nostris pertulit.

Inimici mei. Ego quidem pro restauranda humana infirmitate ueni, inimici autem mei non hoc intellexerunt, nec ut medicum me susceperunt; sed dixerunt, uel statuerunt, et protulerunt mala mihi quidem pro sua reputatione, cum potius eis esset in re, hec scilicet mala dicentes: Quando morietur, et quando peribit nomen eius? id est, quando poterimus efficere ut iste moriatur, qui per omnia nobis aduersatur. Et ut nomen eius potius pereat, id est, euacuetur de terra, quam nos perdamus locum et gentem. Si enim  dimittimus eum sic, uenient Romani, et tollent locum nostrum et gentem.

Et si ingrediebatur. Merito uoco eos inimicos, quoniam illi etiam qui simulabant se amicos, maximi  erant inimici. Nam et si aliquis eorum ingrediebatur, id est, familiariter mecum esse uolebat, simulando se amicum, quod maxime pertinet ad Iudam, et ad alios etiam qui dixerunt: Magister, scimus quoniam a Deo uenisti, et ad consimiles; ingrediebatur dico ut uideret, id est, libertatem nostram exploraret, scilicet, non ut haberet quod crederet, sed ut inueniret aliquid mali quod proderet, de quibus Apostolus: Quidam falsi fratres subintroierunt, ut explorarent libertatem nostram. Illo, inquam, ingrediente, cum non uideret nisi uera, cor tamen eius non loquebatur nisi uana, quia peruertebat omnia. Et ideo congregauit, id est, thesaurizauit iniquitatem sibi, iuxta illud: Ipsi enim homicide thesaurizauerunt sibi mala, etc.

Egrediebatur. Ingrediebatur quidem, et loquebatur uana, et deinde egrediebatur foras, id est, qui prius simulauerat se amicum, manifeste ostendebat se inimicum. Et egrediendo loquebatur, tendens in idipsum, id est, in uanitatem sicut prius.

 Aduersum me susurrabant. Quasi dicat: Quia et simulati amici, et manifesti inimici, ideo omnes inimici et susurrabant latenter inter se mala aduersum me, et cogitabant quisque apud se mala aduersum me pro eorum opinione. Quod tamen erat mihi, id est, ad meam gloriam in re; et etiam manifeste cum aliis tractabant illa eadem mala, quia constituerunt, id est, communiter statuerunt, aduersum me uerbum iniquam. uerbum iniquum fuit, quando medicum interficere, uoluerunt, dicentes: Crucifige, crucifige eum. Sed que cura? Nulla, scilicet, quia ego resurgam quam facile quilibet dormiens resurgit a somno. De quo constat quod uere resurgit, si sanus fit. Nunquid enim omnis qui dormit non adiiciet ut resurgat? Utique facit.

Et enim homo pacis mee. uere constituerunt uerbum iniquum contra me, quia etiam homo pacis mee, Iudas, scilicet, unus de duodecim, in quo ego semper pacem habui; cui etiam cum me traderet, osculum  non negaui, in quo etiam speraui. Quomodo autem qui cor eius nouit, in eo sperauit? Hoc modo, quia Iudas cum ceteris apostolis ad predicandum regnum Dei missus fuit; et ideo multi ab eo instructi in ipso sperauerunt, in quibus sperantibus sicut et in esurientibus est, fuit Dominus. Et qui edebat panes meos, uel historialiter uel etiam spiritualiter, quia non solum carnalia instituta, sed etiam spiritualia que ab ipso perceperat edebat; iste, inquam, homo, de quo minus uideretur, magnificauit supplantationem, id est, ampliauit subuersionem super me, quia alios ad hoc incitauit.

Tu autem, Domine. Illi quidem constituerunt iniquum uerbum contra me, tu autem, Domine, miserere mei, et meorum; et ita dico miserere, resuscita me, scilicet, in exteriori et meos. Nunc interiori resuscita, ut tandem resuscites eos in interiori, et sic retribuam ego eis, id est, inimicis meis malum, quod constituerunt contra me, retribuent et mei. Ipse  enim Christus in hoc eis retribuit, quia permissione eius locum et gentem amiserunt. Et ipso uolente Ecclesia ibi plantata est, unde eradicata est synagoga. Sui uero in hoc eis retribuerunt, quia fecerunt quosdam ex illis conuersos subesse, qui prius uolebant preesse.

In hoc cognoui. uere misereberis mei et meorum, quia inimicus meus qui gauisus est super me defuncto, non gaudebit super me non resuscitato. Quod ego preuidens cognoui in hoc, quoniam uolusti me, id est, gratum fuit tibi sacrificium meum et obedientia mea.

Me autem. Inimicos quidem propter iniquitatem suam repulisti, et ideo non gaudebunt. Ego autem gaudebo, quia suscepisti me in gratiam tuam propter innocentiam meam, que quidem innocentia est integritas uite sine peccato, redditio sine debito, flagellum sine merito. Suscepisti me, inquam, et ideo et si ad horam, ut uidebatur, propter flagella me infirmabas coram hominibus, confirmasti me tamen in  eternum, id est, eternaliter positum in conspectu tuo, id est, factum immortalem et impassibilem iam dispositione tua. Christus enim resurgens a mortuis iam non moritur, et reliqua. Unde, scilicet, quia suscepisti me, et confirmasti me.

Benedictus. Id est, augmentatus et exaltatus sit Dominus, qui cum sit Deus omnium per naturam, Deus Isrel, id est, posterioris populi, cui maior seruit per gratiam, benedictus sit, inquam, benedictione incipiente a presenti seculo, et continuata usque in futurum seculum. Fiat benedictio in illis ouibus, et fiat ei benedictio in istis ouibus.



IN PSALMUM XLI. In finem intellectus filiis Core.



ARGUMENTUM.

Populus in Babylone captiuus patrie memor orat. Alitor ante baptismum uox Christi ad eos qui fidem  sunt consecuturi. Lege ad Isaiam.



EXPLANATIO.

Filii Core sicut et Eman, Ethan, Asaph et Idithun non psalmographi, sed cantores fuere, a Dauid quidem ad psalmodiam electi, sed, ob significantiam nominum, titulis congruenter adfixi. Core dicitur Caluaria, in cuius nominis loco Dominus est crucifixus. Et ideo filii Core merito dicuntur, qui passionis illius uexillo tota deuotione famulantur. Psalmusque hic omni conuenit Christiano, qui flamma dominice caritatis accingitur; meminisse enim debemus quod beatus Hieronymus ait: Omne Psalterium sagaci mente perlustrans, nusquam inuenio quod filii Core aliquid triste cantauerint; semper enim in psalmis eorum leta sunt et iucunda, secularibusque contemptis celestia et eterna desiderant, congruentes interpretationi nominis sui. Filius Core, quem diximus crucis honore signatum, prima professione psalmi huius omne desiderium mentis sue ad Dominum dicit esse translatum. In secunda loquitur anime  sue, dicens eam in hoc seculo non debere turbari, quia Deus est ipsius fixa deliberatione suffugium.



COMMENTARIUS.

Quemadmodum desiderat ceruus. Titulus est talis: In finem in intellectum filiis Core psalmus. Core fuit unus de cantoribus quos Dauid in reducenda arca Domini elegit. Qui plures filios habuit, sed de illis hic non agitur. Non enim hoc nomen Core ad historiam, sed ad mysterium ponitur. Inquiramus ergo mysterium. Magni enim sacramenti res est, quod Christiani, id est, filii Christi, filii Core dicuntur. Core namque interpretatur caluus uel caluaria. Et Christus dicitur Core, id est, caluus, uel quia sola perfectio sine superfluitate in eo fuit. Nihil enim minus quam capilli ablati uidentur ad perfectionem obesse in humano corpore; similiter homo in abundantia uirtutum positus perfectus fuit. uitia autem superflua sunt, quia super perfectionem addita sunt.  Qua superfluitate uitiorum Christus caruit, et ideo merito caluus dicitur. uel ideo etiam caluus dicitur, quia per caluum Eliseum presignatus fuit, cui ascendenti in montem pueri insultantes dixerunt: Ascende, calue, ascende, calue. Quibus ipse conuersus maledixit, et statim duo ursi de silua egressi quadraginta duos ex ipsis consumpserunt. Similiter pueri, id est, stulti Iudei Christo ascendente in montem, id est, in crucem, pluribus modis insultauerunt, dicentes: Aue, Rex Iudeorum, et cetera talia; pro quo peccato, quadraginta annis transactis, per totidem pueros consumptos prius designatis, duo ursi, scilicet, Titus et uespasianus, de silua, id est, de gentilitate que inculta erat sicut silua, quia uomerem doctrine apostolice nondum senserat; illi, inquam, egressi consumpserunt eos. Ideo quoque Christus dicitur caluus, quia in loco Caluarie est crucifixus. Filii itaque passionis eius redempti per sanguinem ipsius, et portantes in fronte quod inimici fixerunt in loco Caluarie, recte dicuntur filii Core; his  autem filiis cantatur iste psalmus in intellectum. Excitemus ergo intellectum, et si nobis cantatur, et si filii Core esse uolumus, intelligamus quod intellecturi sumus. In quem autem intellectum iste psalmus cantetur audeo dicere: Inuisibilia enim ipsius a creatura mundi per ea que facta sunt intellecta conspiciuntur. Simul ergo amemus, simul in hac siti inardescamus, simul ad fontem intelligendi curramus. Desideremus uelut ceruus fontem illum, de quo hec Scriptura alibi dicit: Quoniam apud te est fons uite. Ipse enim et fons et lumen, et intellectus est. Fons est, quia sitientes potat; lumen, quia cecos illuminat; intellectus uero, quia animam sciendi auidam illustrat. Et omnis qui intelligit, non exteriori, sed interiori lumine illustratur. Curre ergo ad fontem, desidera aquam fontis, non utcunque, sed ut ceruus; impiger curre, impiger desidera. In ceruo enim uelocitatis est insigne. Aliud quoque diuina Scriptura notat in ceruo. Ceruus serpentem  consumit, et post peremptionem serpentis maiori siti inardescit, et acrius ad fontem currit. Serpentes sunt uitia. Consume ergo serpentes iniquitatis, et magis desiderabis fontem ueritatis. Est etiam aliud quod et de ceruis dicitur, et in ceruis uidetur. Quoniam enim longinquas regiones petunt, aut per mare nando, aut in agmine eundo, alter onus capitis superponit clunibus alterius, sicque se inuicem portant, nec se deserunt, sed propositum iter peragunt. Hos tales ceruos alloquitur Apostolus dicens: Alter alterius onera portate. Hi enim cerui in fide constituti nondum uidentes quod crediderunt, cupientes intelligere quod diligunt, desiderant ad fontem aquarum non causa lauandi, sed causa reficiendi. Horum ceruorum, imo cerui ceruorum, id est, Christi uox est, in hoc psalmo, exhortantis nos suo exemplo, ut in hac mortalitate, in hac passibilitate et corruptione constituti omni intentione desideremus, ingemiscamus, suspiremus pertingere  ad illum fontem, ubi hoc mortale induat immortalitatem, et corruptibile incorruptionem. Titulus autem sic exponitur: Psalmus iste refertur ad finem, id est, ad Christum, cuius uox est; cantatus filiis Core, id est, imitatori scilicet passionis ipsius Christi; in intellectum, id est, ut intelligerent quod est intelligendum, quanto scilicet desiderio et quanto ardore ad fontem intelligendi currendum sit. Nunc ad litteram accedamus. uox est capitis, ut diximus, ad nostram exhortationem sic apud Patrem agentis: O Deus, anima mea, id est, uilitas humanitatis mee, desiderat ad te uenire fontem uite et intellectus. Ita quemadmodum, id est, quanto ardore et quanta uelocitate ceruus per consumptionem serpentum desiderat uenire ad fontes, non simpliciter, quia sunt fontes quidam deficientes, sed ad fontes aquarum, ubi plenariam refectionem habere possit, sicut et ego habebo apud te. uoluit quiddam magnum dicere, sed non habuit uerba quibus per se posset  edicere, et ideo ad hanc similitudinem de ceruo contulit se. Et notantur duo hic in ceruo, desiderium uidelicet et uelocitas. Quo modo autem desiderat iste uenire ad Deum Patrem, a quo nunquam discedere potuit? Deus enim erat in Christo mundum sibi reconcilians. Sed hoc dicit secundum nos. Quandiu enim in hac nostra infirmitate fuit, uidebatur remotus a Deo; postquam uero immortalitatem, incorruptionem indutus est, tunc primum ad Deum pertinere uisus est.

Sitiuit anima mea. Repetit idem quod dixit grauioribus uerbis, quasi dicat: Ideo dico, Domine, animam meam ad te desiderare, quia anima mea sitiuit, in est, siti magni desiderii exarsit ad te pertingere, ad te Deum uidendum et intelligendum; te, dico, fontem, quia deuicisti mortem nostram; et a quo mihi et meis est omnis fortitudo nostra, et uiuum, quia a te est uita mihi est meis. Sicut enim ego uiuo propter Patrem, ita omnis qui manducat me uiuit  propter me. Quare autem sitiuit? Ideo, scilicet, ut ueniam et appaream ante faciem tuam, qui es Deus. Et ex nimia affectione dicit: Et quando ueniam et apparebo ante faciem tuam. Constituto scilicet tempore ueniam, quia perfecta obedientia conscendam, eternaliter sessurus ad dextram tuam. Non enim est hic uox dubitantis, sed desiderantis. Quod autem dicit: ueniam et apparebo, item ex nostra infirmitate dicit. Dominus enim immortalis est et impassibilis. Quapropter illud solum digne dicitur ante ipsum uenire, quod immortale et impassibile est.

Fuerunt mihi lacryme mee. Quasi dicat: uere ueniam et apparebo ante faciem Dei, quia pro desiderio ueniendi illud, lacryme mee, id est, humane miserie, pro quibus, quia exspectato suo contigerunt, semper hominibus flendum est. Mee, id est, quas ego misericordie affectione in me suscepi, ut per meam miseriam, imo per meam misericordiam, destruatur eorum miseria. Ille, inquam, lacryme fuerunt mihi panes, id est, refectioni, non defectioni; et fuerunt  mihi delectabiles, non lacrymabiles et iucunditati, non amaritudini die ac nocte, id est, assidue, dum tamen magnam in eis amaritudinem patior, quia dicitur mihi quotidie, id est, assidue ad contemptum. Ubi est Deus tuus? Quare, dicit, dereliquit te Deus, quem familiarem tibi facis, quia nullum confert tibi consilium, uel auxilium?

Hec recordatus sum. Ipsi quidem taliter me despexerunt, ego autem non oblitus, sed recordatus sum, id est, firmiter in memoria habui hec, scilicet, non esse ab illis, sed esse fixum et constitutum apud te, me nasci ut talia paterer; et ideo prius fudi animam meam in me, id est, humiliaui, et attenuaui animam meam me ipsum considerando, scilicet, attendendo quid ego creatura deberem Creatori, minor maiori, seruus Domino. Et deinde effudi, id est, animam meam extra me extende, altiora considerando, attendendo, scilicet, gloriam futuram mihi ex perfecta obedientia. Et merito non solum fudi,  sed effudi, quia uere perueniam ad magnam gloriam; nam transibo usque ad domum Dei, uel supercelestem, in qua immortalitate et impassibilitate coronabor; uel usque ad Ecclesiam, que domus Dei dicitur, constituendam. Sicut enim ex latere Adam dormientis nata est Eua, ita ex latere Christi in cruce dormientis exierunt sacramenta, sanguis scilicet et aqua, ex quibus constituta est Ecclesia. Ego dico prius existens in loco, uel ueniens in locum tabernaculi, id est, in obseruationem legalium institutorum; prius enim legalia persoluit, quia et circumcisus est, et in templo representatus, et purificatus secundum legem. Quoniam non legem soluere uenerat, sed adimplere, deinde spiritualia contulit. Dicuntur autem legalia instituta tabernaculum, quia sicut tabernacula non mansoria, sed ad tempus tantum posita fuerunt. Ecclesiastica uero instituta domus dicuntur, quia domus mansoria habitatio est, et ipsa quoque sunt manentia, tabernaculi dico admirabilis,  non secundum se, sed propter illa que per illud significabatur.

In uoce exsultationis et confessionis. Dico transibo, hoc autem non erit ex tristitia, uel coactione, quia nemo tollit a me animam meam, sed ego pono eam. Et quia potestatem habeo ponendi animam meam, non ex tristitia, uel coactione, pono eam, sed ex hilaritate erit, et uoluntate, quia hic transitus fiet in uoce exsultationis et confessionis, id est, exsultatiue confessionis, et laudationis tante, quante exsultationis et laudationis est sonus epulantium. Solent enim apud quosdam epulantes exsultatiua proferre, et hospitem laudare.

Quare tristis es, anima mea? Quasi dicat: Quandoquidem ad tantam gloriam uentura es, anima mea, quod per te domus Dei constituetur, quare ergo es tristis, ut uideris, et quare conturbas me. Ac si dicat: Ad magnam utilitatem meorum hoc fit. uere enim tristis fuit, quia dicit in Euangelio: Tristis est anima mea usque ad mortem; et nichil in eo fictum fuit, sed  tamen illam tristitiam non ex se, id est, non timore mortis, habuit, sed infirmitatem membrorum in se transformat, de quibus dictum est: Spiritus quidem promptus est, caro autem infirma, ut eos consolaretur et exhortaretur ne desperarent, etiamsi timidi ad mortem accederent.

Spera in Deo. Noli quidem contristari, noli turbari, sed spera in Domino. Spera, scilicet, effectum dari illud propter quod te uoluit a uerbo suo assumi. Unde alibi dicitur: Ut cognoscant te Deum uerum, et quem misisti Iesum Christum; et item: Ut testimonium perhibeant ueritati. Hec enim sunt propter que uenit. Quod equipollenter innuit, cum dicit: Ideo debes sperare in Domino, quoniam et si modo non confiteor adhuc, tamen futurum est quod ego confitebor illi, id est, late confessionem faciam ei in meis, attendentibus et ipsum uerum Deum, et me ab eo missum, et dicentibus ita: Salutare, id est, Saluator Christus, scilicet, est, uultus mei, id est, homo est,  ut ego. Unde alter Propheta dicit: Spiritus narium nostrarum Dominus; per partem enim totum significat; et item: Spiritus est ante faciem nostram. uerbum enim quod erat spiritus, id est, inuisibile per assumptam humanitatem, nobis apparuit. Salutare, inquam, est uultus mei, et tamen est Deus meus. Ex eo enim quod homo incarnatus Saluator est: ex eo uero quod uerbum, Deus creator est.

Ad me ipsum anima mea. Dico tristis et conturbata est anima mea. Quod autem conturbata est, ad me ipsum referendum est. Quasi dicat: Nemo putet hanc conturbationem mihi communem esse cum ceteris, timore, scilicet, mortis, quod ego conturbor, quia hec conturbatio ad me ipsum referenda est, quia non ex coactione uel necessitate nature est, sed ex propria uoluntate. Habet alia Translatio: In me ipso, quod sic intelligendum est: Hec conturbatio est in me ipso, id est, in me, non secundum uerbum, sed secundum hoc quod homo sum. Et est hic eadem  solutio que prius. Et quia tu, Domine, hanc constantiam mihi dedisti, scilicet, quod nemo tollit a me animam meam, sed ego pono eam, quod equipollenter sic dictum est: Propterea has gratiarum actiones tibi referam, quod ero memor tui de terra Iordanis et Hermoniim, a monte modico. uel ita potest continuari: Quo fructu conturbata est anima mea? Propterea scilicet, ut memoria tui habeatur in utroque populo, et Iudeorum, scilicet, et gentilium. Quod sic dicit: Ero memor tui, id est, faciam esse memores tui, et illos de terra Iordanis; quod uel historialiter in designatione potest accipi qui circa Iordanem habitauerunt terram promissionis, uel etiam mystice. Iordanis enim interpretatur descensus, et illi soli de populo illo memores Dei sunt, qui descendunt, id est, qui se humiliant ad gratiam baptismi, et mortificationem illam que ibi designatur, iuxta illud: Quotquot enim baptizati sumus, consepulti sumus cum illo in morte. Et ero memor tui, id est, faciam esse memores  tui illos de terra Hermoniim. Hermon autem interpretatur anathematizatio, quibus quia coluerunt non Creatorem, sed creaturam, et etiam opus creature, ut idola manufacta, opus erat non solum humiliatione, sed etiam ut maxime anathematizarent se in priori statu, et diabolo abrenuntiarent. Memor ero, inquam, tui de terra Hermoniim, scilicet memoria procedente a monte modico, id est, ab illis inter gentiles qui conuersi erunt mons per excellentiam uirtutum, et tamen modici, id est, humiles erunt.

Abyssus abyssum inuocat. uere erunt memores tui et illi et isti, quia abyssus, id est, profundi intellectores de Iudeis inuocant, id est, in se uocant, quia incorporare et informare sibi satagunt in fide abyssum, id est, profundos intellectores de gentibus. Et hoc in uoce, id est, in manifestatione et expositione cataractarum tuarum. uel hoc quod abyssum inuocat, fuit predictum in uoce cataractarum, id est, prophetarum. Cataracte enim proprie sunt occulte uie, quibus aqua decurrit. Et ideo per cataractas recte  intelliguntur prophete, qui occulti sunt in Scripturis suis, qui per tegumenta et inuolucra quedam celestia demonstrant.

Omnia excelsa tua. Ideo inuocat abyssus abyssum, uel ideo possibile est hoc fieri, quia ego morte mea mortem meorum destruxi; quod sic equipollenter dicit: Omnia excelsa tua, id est, omnis eterna damnatio, quam propter peccata hominibus intulisti; et fluctus, id est, pene etiam peccati uenientia quidem, super Adam manserunt, super me autem uenientia reputatione inimicorum qui me immundum et eternaliter damnatum putauerunt, transierunt, id est, perierunt in morte mea partim quidem iam in re, scilicet, quantum ad peccata, partim uero in spe, uidelicet, quantum ad penas peccati. Aeternam autem damnationem et peccata ideo dicit excelsa, quia grauia sunt. Sicut quod ab excelso cadit, grauius ledit. Et ne mali hec audientes, scilicet, quod et peccata transierunt, et pene peccati, promitterent  sibi spem, quidquid mali agerent, subdit:

In die mandauit Dominus. Quasi dicat: Dico quia transierunt. Quibus autem uel qua compensatione transierunt? hac, scilicet, si attendunt misericordiam Domini in die esse, et canticum eius in nocte, quod ipse Dominus mandauit per me. uel ita simpliciter continuari potest: Transierunt quidem excelsa et fluctus, et ut transirent, mandauit Dominus Pater per me, id est, huius rei legatione fungor apud homines, et hoc innotuit Dominus per me, scilicet, misericordiam suam esse in die, id est, hoc quod aliquis est in die siue in profectu uirtutum, siue in huius uite prosperitate, non esse ex suo merito, sed ex eius sola misericordia; et ideo non esse de se presumendum, sed ei soli humiliandum. Et hoc etiam innotuit per me, scilicet, canticum eius cantandum esse in nocte, id est, in aduersitate. Ille canticum Domini cantat in nocte, qui non deficit, sed gloriatur in tribulatione.

Apud me oratio. Quasi dicat: Quia cantandum est  Domino canticum in nocte, ideo canticum est apud me, non recedens scilicet a me cantatum Deo Patri auctori uite mee, scilicet, qui me facit adeo in caritate perficere, ut etiam pro inimicis orem, et sic uere uiuere. Sicut enim odio habere inimicum, mors est, quia quisquis odit fratrem suum, homicida est, id est, se ipsum interficit; ita quoque diligere inimicum, et pro ipso orare, uita est. Et quid illud canticum sit dicit, scilicet, oratio facta a me pro inimicis futuris meis, cum dixit: Pater, ignosce illis. Et uere oratio est apud me, quia dico Deo orando meis: Domine, tu es susceptor, non dico meorum, sed pro nimia affectione erga meos, dicam meus, quod est dicere: Domine, tuum est suscipere meos, et ideo suscipiat misericordia et ueritas tua meos.

Quare oblitus es. Quandoquidem susceptor meorum es; quare ergo oblitus es  propter tribulationem quam patiuntur, non dico meorum, sed pre nimia affectione, mei. Et quare incedo contristatus in meis, dum affligit me meus inimicus, propter peccatum,  scilicet, iuxta illud Isaie in persona Domini: Omnem flatum, id est, omnem animam ego feci, propter peccatum autem modicum quid contristaui eum, non penitus damnaui. Et iam contristatus est, et tristis abiit in uiis suis; quod autem dicit: Dum affligit me inimicus, sic intellige: Inimicus affligit, et sepe miser homo deficit, quia deuocatur. Aut si non deficit, insistentibus tamen tribulationibus et persecutionibus opprimentibus et tentationibus timet propter peccatum semper periculum; timet lapsum, scilicet, ut qui stat, uideat ne cadat. Quare contristatus?

Dum confringuntur ossa. Ideo merito contristatus sum in meis, quia inimici mei, id est, meorum, non qui insidiantur, sed qui tribulant me, id est, meos, exterius exprobrauerunt, id est, multa opprobria intulerunt mihi in meis. Et hoc ideo, dum, pro quia, confringuntur ossa mea, id est, illi qui firmiores et fortiores sunt inter meos in tribulatione. Quidam per  peccatum, ut Petrus, qui ad uocem ancille negauit; quidam uero et si per peccatum non confringuntur, tamen uidentur confringi propter tribulationem quam patiuntur.

Dum dicunt mihi per singulos. uere exprobratur mihi; nam hoc modo, dum, pro quia, dicunt mihi, id est, meis, ad contemptum per singulos dies, id est, assidue: Ubi est Deus uester, id est, quod consilium, uel auxilium, Deus uester, quem semper iactatis, uobis confert? Nullum utique. Quare tristis es, anima mea? Ecce redit ad superius, quasi dicat: Quandoquidem, o anima mea, tanta per te futura sunt, scilicet, quod et Iudei et gentiles memores erunt Domini, et quod alii alios ad bonum sint corporaliter, et cetera que predicta sunt. Quare ergo tristis es anima, et quare conturbas me. Propter utilitatem, scilicet, meorum, ut supra dictum est. Noli, inquam, contristari, noli conturbari, sed spera in Deo tantum, nichil tibi ascribendo, nichil de te presumendo, quoniam  adhuc confitebor illi, et cetera. Quod dicit ad exhortationem suorum, quasi dicat: uos mei imitando me sperate in Domino, id est, de uobis nichil uelitis presumere, quia nichil in uobis uel de uobis est, sed uelitis in Deo sperare quod uere debetis. Quoniam adhuc futurum est ut confiteamini, et per uos et per alios sibi dicentes: Salutare uultus mei, et Deus meus, ut superius expositum est.



IN PSALMUM XLII. Psalmus Dauid.



ARGUMENTUM.

Populus, ut supra. Aliter: ad eos qui fidem sunt consecuti sunt a Christo, uox Ecclesie.



EXPLANATIO.

Dauid indicat Christum, ad quem ex persona fidelissimi Christiani psalmus iste dirigitur. Nam sicut superior ob amorem Domini docet omnia contemni,  ita et hic ne mundi tribulatio deprimat, in atriis Domini premonet esse gaudendum. Psalmus iste cuique fidelium congruit, qui in primo capite Dominum deprecatur, ut in aduentu nouissimi examinis ab infidelium consortio liberetur. Secundo introiturum se ad Domini altare confidit, ubi beatis solum ascensus est; et ideo molestiis huius mundi animam suam dicit non esse turbandam, quia superni iam muneris gloriatur.



COMMENTARIUS.

Iudica me, Deus. Titulus talis est: In finem Psalmus Dauid. Quod sic exponitur: Hec uerba non referuntur ad historiam, sed in finem, quia sunt psalmus Dauid in finem, id est, talibus attribuitur iste psalmus qui pertinent ad finem, id est, ad Christum. Semen enim Abrahe semen sanctum, positum in medio malorum, scilicet, grana adhuc compressa a paleis, triticum a zizaniis, uinum a uinaceis. Attendens quid commune adhuc cum malis habeat uiuere,  esurire, sitire, uigilare, corporum sanitatem, frugum abundantiam, et similia, a quibus tandem separandum est: erumpit in hanc uocem optans, suspirans, ut cito ab eis separetur localiter, a quibus iam separatum est causaliter. Deus qui tandem iudicaturus es me, iudica, id est, ne differas iudicare, ne differas me separare a malis, quibus nunc localiter permistus est. Non enim  timeo iudicium tuum, quia cognoui misericordiam tuam, quare presumo dicere: Iudica me, et nunc interim si non discernis locum, saltem discerne causam meam, de gente non sancta, id est, a malis diuersa. Quasi dicat: Distet inter te credentem et non credentem, inter sperantem et non sperantem, inter perseuerantem et deficientem. Est enim par infirmitas istorum et illorum, sed dispar conscientia. Est par labor, sed impar desiderium, quia desiderium impiorum peribit. Desiderium uero bonorum est Christus in eternum manens, quia uere sicut mortalem mortalibus, ita exhibebit se immortalem immortalibus: Discerne  nunc, inquam, causam, et tandem erue me etiam localiter ab homine iniquo, id est, ab omni genere malorum iniquo, id est, persuadenti iniqua amare, scilicet, terrena. Et doloso, id est, habenti speciem consulendi, et uenenum nocendi. Quia autem ad hanc creptionem opus est patientia et perseuerantia, iuxta illud: Patientia necessaria est, ut reportemus promissionem, subdit: Quia tu es Deus fortitudo mea. Quasi dicat: Erue me tandem, dando mihi nunc interiorem patientiam et perseuerantiam. Et ideo a te peto patientiam et perseuerantiam, quia tu, qui es Deus, et ideo solus fortis, es fortitudo mea, non ego. Ego enim mihi sum infirmitas, tu sanitas; ego mihi debilitas, tu es fortitudo. Et quandoquidem es fortitudo mea, quare me repulisti, ut uideris per tribulationes quas patior? et quare incedo tristis, dum affligit me inimicus, id est, timens inimicum? Propter peccatum, scilicet, pro quo modicum me contristasti. Unde timeo periculum, timeo lapsum, ut supra  dictum est.

Emitte lucem tuam et ueritatem tuam. Quasi dicat: Ne, Domine, repellar, ne tristis incedam, ne affligar ab inimico: lucem et ueritatem tuam, id est, Christum tuum, qui uita est et lux secundum uerbum, quia ab eo omnia illuminantur, et qui ueritas est secundum hominem, quia homo ille nichil est, nisi quod annuntiandum fuit, dixit: Et quem nunc abscondisti, iuxta illud: Mortui enim estis, et uita uestra abscondita est cum Christo in Deo. Illum, inquam, emitte indilate ad iudicium, ut me a malis separet, et sic introibo ad altare Dei. Altare olim fuit in secretiori parte templi, ad quod solus pontifex semel in anno introibat, ut Apostolus dicit. Hic autem per altare intelligitur sublimitas illa diuinitatis, ad quam tunc perueniemus, cum Deum, sicut est uidebimus. Ad quod altare Christus pontifex noster solus iam introiuit corporaliter, sacerdos factus, et assidue interpellans pro nobis, ut et nos intreamus. Dicitur  autem illa sublimitas ideo altare, quia quisquis illuc ingreditur, in holocaustum assumitur; et ibi uitam inuenit, si hic causam discreuit: et quod sit hoc altare determinat. Quasi dicat: Introibo ad altare, scilicet, ad Deum, id est, ad presentiam Dei, qui iuuentutem meam, id est, me renouatum et immutatum de passibilitate ad impassibilitatem, de corruptione et morte ad incorruptionem, letificat, pro letificabit eternaliter. Et quasi dicat: Hoc pretium speremus, quia iam arrham accepimus. Quam arrham ostendit cum dicit: Ipsa me deduxerunt. Quod sic continuatur: uere si emiseris lucem tuam et ueritatem tuam, introibo ad altare, quia ipsa lux et ueritas tua iam deduxerunt, id est, de regno tenebrarum in regnum lucis, me semen Abrahe, corpus, scilicet, iustorum deduxerunt, et undique, de gentibus scilicet et Iudeis adduxerunt in unum quid, scilicet, in montem sanctum tuum, id est, in Ecclesiam sanctam, que propter uirtutum eminentiam, et fidei constantiam, mons dicitur. Et quid uocet  montem determinat, scilicet, adduxerunt me in tabernacula tua, id est, Ecclesiastica instituta. In quibus ad tempus uelut in tabernaculo militare debemus, ut post eternaliter letemur.

Confitebor tibi in cithara. Dico introibo ad altare Dei, non tamen introibo, nisi prius ei citharizando. Et ideo, ut intream, confitebor tibi, id est, laudabo te in cithara, hoc est, in tribulatione letando et bene operando, quod debeo, quia tu es Deus meus. Duo sunt musica instrumenta, que opera nostra significant, ratione inter se differentia, psalterium scilicet et cithara, quorum alterum sonum dat de superiori, alterum de inferiori: psalterium quippe quod desuper sonat, significat illa opera nostra que sine uexatione et tribulatione facimus, sicut illa que faciunt hi qui in contemplatione sunt, sicut est laus sanctorum angelorum assidue dicentium: Sanctus, sanctus, sanctus, Deus Sabaoth. Cithara uero que de inferiori sonat, significat bona opera, que adhuc in  actiua uita et tribulatione positi, que de inferiori nostro prouenit agimus, ubi si patienter perseuerauimus, ipsa patientia est quasi dulce melos Deo. Et ideo cauendum est ne per impatientiam citharam nostram frangamus, quia et si per impatientiam nostram deficimus, ecce citharam nostram frangimus, et a laude diuina cessamus. Quare tristis es anima mea? Quandoquidem, anima mea, ad tantam dignitatem uentura es, quod introibis ad altare Dei, et eternaliter letificaberis, quare es tristis, et quare conturbas me? Propter peccatum scilicet pro quo times periculum, times lapsum. Quis autem loquitur hic uel cui? Maior, scilicet, inferiori, id est, ratio sensualitati, non anima carni. Tristitia enim pertinet ad animam, dolor uero ad carnem.

Spera in Deo. Noli, inquam, contristari, noli conturbari, esed spera in Deo, id est, nichil de te presumere, uel quia nichil de te uel in te est, sed uelis sperare in Deo, per quem es quidquid es. Et ideo  dico spera in Deo, quoniam et si modo non confitear illi, futurum tamen adhuc est quod plenarie confitebor illi, id est, laudabo illum, tunc scilicet quando ad altare eius introibo. Et uere confitebor illi, quoniam ipse qui est Deus meus, est et medicus meus, quod sic dicit: Ipse est salutare, id est, Saluator uultus mei. Quia si qua praua uoluntas uel affectio in me est, illam ipse saluat et purgat: et bene potest hoc facere, quia ipse Deus meus, id est, quem facio meum subiectione et uoluntate. Potest et aliter psalmus iste legi, ut sic titulus dicatur: Hec uerba referuntur in finem, quia sunt psalmus ueri Dauid, id est, Christi. Loquitur enim Christus in hoc psalmo, orans Dominum Patrem ut ipsum quem non discernit in pena, discernat clarificatione resurrectionis in causa. Et quem inimici iudicant nocentem, ipse iudicet innocentem. Et exhortatur nos ut suo exemplo non timeamus iniusta hominum iudicia, sed exspectemus iustum iudicium Dei, et ut sublimitatem  eius tandem attingamus, et ut ab ipso innocentes uideamur, nunc interim ei citharizemus. Et dicit ita: Deus Pater, inimici iudicant quod iniustum est, et quod eis placet de me; tu autem iusto iudicio tuo et secundum quod tibi placet, iudica me. Illi enim iudicant me nocentem, tu iudica innocentem. Et si non discernis penam, discerne uel causam meam de gente non sancta, id est, clarifica me resurrectione; per resurrectionem enim patuit ipsum iustam causam habere. Iudica me, inquam, et erue me, id est, meos ab homine iniquo et doloso, ut superius, ne ab eis scilicet deuocentur. Et ideo dico ut iudices me, et eruas me, quia tu es Deus fortitudo mea et meorum; quare ergo repulisti me? ut uidetur, propter tribulationes quas patior. Et quare tristis incedo dum affligit me inimicus? Ad magnam scilicet utilitatem meorum. Nam ideo repulisti, ideo tristis incedo, ut emittas lucem tuam et ueritatem tuam. Et tu, Domine, emitte de cauea Iudaici populi,  et notifica me gentibus, qui sum lux tua et ueritas tua. Lux propter uerbum; ueritas, quia nichil precepi nisi quod precipiendum fuit, scilicet ueritatem. Et ideo dico ut emittas lucem et ueritatem tuam, quia ipsa lux diuinitatis, que in me est, et ueritas preceptorum per me datorum, deduxerunt  id est, de ouibus prioris populi ducent me ad oues posterioris populi, ad gentes scilicet, et sic undique adducent me in unum quid constituendum, scilicet ad constituendum montem sanctum tuum, id est, Ecclesiam; et adducent me in tabernacula tua, id est, ad notitiam illorum perfectorum, qui militaturi sunt tibi de utroque populo.

Et introibo ad altare Dei. Deducar, inquam, et adducar. Et hoc sic fiet, quia ego ascendam, et Spiritum sanctum mittam, quod innuit cum dicit: Introibo ad altare, id est, ascendam et ingrediar ad sublimitatem presentie Dei Patris, scilicet, ingrediar ad Deum Patrem sessurus ad dextram eius, qui  iuuentutem meam, id est, immunitatem a peccato, que est in me, letificabit data immortalitate et incorruptione; post quod  Spiritum sanctum mittam, et sic deducar et adducar. Sed tamen priusquam intream, est mihi citharizandum. Et ideo, o Deus, confitebor tibi, id est, laudabo te, quia es Deus meus; in cithara, id est, in carnis mortificatione. Et uos  si uultis introire, citharizate: Quare tristis es, anima mea? Quasi dicat: Quandoquidem tanta gloria mihi futura est, quod et deducar et adducar in montem sanctum, et quod introibo ad altare Dei; quare ergo tristis es, anima mea, et quare conturbas me? Propter meos, scilicet, non propter me. Noli itaque contristari, sed spera in Deo, spera scilicet effectum dari, propter quod te uoluit a uerbo suo assumi. Quoniam adhuc confitebor illi, et reliqua. Quod similiter ut in priori psalmo exponendum est.



IN PSALMUM XLIII. In finem filiis Core ad intellectum.



ARGUMENTUM.

Machabeorum pressuras propheta supplicationesque commemorat. Item in exomologesim legendus est ad Epistolam Pauli ad Romanos.



EXPLANATIO.

Filii Core, ut predictum est, filii crucis sunt, id est martyres, siue confessores, qui in hoc psalmo Domino conqueruntur, ueteres sanctos inimicis suis facillime dominatos, se autem grauissimis martyrum penis acquisisse uictorias. Et bene additur Ad intellectum, quia intellectu altiori est opus, ut discernatur quia dispensatione unius eiusdemque Creatoris, et tunc rudes populi terrenis muneribus prouocarentur ad fidem, quibus etiam terra Chanaan est hereditatis donata. Et nunc, crescente fide, celestisque regni ianua reserata maiori certamine essent Christi milites approbandi, ne  in hac uita diutius subsistere, et celestia bona tepidius inquirere uellent. Siue martyrum siue confessorum uerba suscipias, in prima parte dicunt se audisse patres suos multarum gentium fuisse uictores, se autem in iudicio futuro de inimicis uisuros esse uindictam non arcu aut gladio, sed sola Domini disceptatione uincendis. Secunda, diuersarum necessitatum, que in seculo patiuntur, tormenta dinumerant, et se inter hec Dei perseuerare memores. In tertia, precantur auxilium, ut hic grauiter afflictis resurrectionis tempore debeat subueniri.



COMMENTARIUS.

Deus, auribus nostris audiuimus. Titulus est talis: In finem filiis Core, ad intellectum psalmus, hoc est: Iste psalmus refertur in fine, quia cantatur a quibusdam filiis Core, id est, a quibusdam imitatoribus passionis Christi, scilicet a sanctis martyribus prioribus filiis aliis Core futuris ad intellectum. Magne  namque considerationis et profunditatis est consilium Dei, scilicet, quid cause fuit, cum patres nostros filios Isrel de Aegypto in tam potenti manu et brachio extento per manifesta signa eduxerit, et hostes persequentes eos in mari Rubro omnes exstinxerit, uictorias magnas et incredibiles in paucitate militum eis contulerit, quare posteriorem populum, ueros scilicet Isrelitas, quasi deliquerit, quasi contempserit, quasi oblitus fuerit, quasi non idem Deus sit. Sed quia non sine causa hoc est, ideo in titulo positum est non simpliciter. Filiis Core cantatur, sed ad intellectum, scilicet, ut intelligant se non derelictos, se non oblitos; sed ideo tollit eis Deus que male desiderabant, ut doceat eos que bene desiderare debeant. Quia si semper adesset atque faueret eis in huius uite prosperitatibus neque aliquas admisceret aduersitates, putarent hec bona esse summa, neque peterent ab eo meliora. Et ideo huic uite male dulci amaritudines admiscentur, ut ea que uere dulcis est requiratur. Psalmum itaque audiamus,  ut hec eadem in psalmo intelligamus. Filius iste Core, qui loquitur in hoc psalmo, admirans quare Deus quasi dereliquerit quos in his temporibus per tribulationes probare uoluit, refert preterita tempora, et pronuntiat futura. Quasi dicat: Domine, talia a patribus nostris audiuimus preterita, talia futura, sed nos in medio patimur longe diuersa, et incipit ita: Domine Deus, nos audiuimus auribus nostris, id est, attente, quia patres nostri in Scripturis suis annuntiauerunt nobis. Opus quod non ipsi, sed tu operatus es in diebus eorum proximorum scilicet patrum, et in diebus etiam antiquis, id est, in tempore antiquorum et priorum patrum. Et quod illud opus? istud, scilicet, quia manus, id est, potentia tua disperdit gentes. Et plantasti eos, scilicet, patres nostros, in loco gentium. Et uere gentes disperdisti, quia afflixisti cede multos populos, Amorrheos, scilicet, Hetheos et Pherezeos, et ceteros. Et quos cede non afflixisti, eos expulisti de terra sua, et patres nostros  introduxisti.

Nec enim in gladio suo. Quasi dicat: Nunquid hoc ideo patribus fecisti, quia fuerunt plures et fortiores nobis? Non scilicet  isti possederunt terram illam, terram scilicet promissionis, in gladio suo, id est, in potentia sua. Et brachium suum, id est, fortitudo eorum non saluauit eos, sed dextra tua, id est, fauor et propitiatio tua. Et brachium tuum, id est, filius et illuminatio uultus tui, id est hoc quod in tam manifestis signis ei adfuisti, quod eis presens esse intelligebaris, hoc, inquam saluauit eos. Et hoc ideo, quoniam complacuisti in eis, id est, quia placuit tibi in eis. Et ita quod cum, id est, in multis, hoc est, ita erga eos elegisti, ut diceretur, Dominus agit istos, Dominus regit istos.

Tu es ipse. Quasi dicat: Tempora quidem sunt immutata, sed tu non es immutatus, quia tu ipse es rex meus, id est, regis me, et es Deus meus, id est, Creator meus. Tu, dico, qui mandas   salutem Iacob, id est, priori populo mandasti corporalem salutem, non per tuam substantiam propriam, qua quidquid es occultus es, sed per tibi subiectam creaturam, scilicet, per angelos et prophetas. Huic uero posteriori Iacob, spirituali scilicet, mandas spiritualem salutem per tuam sapientiam, id est, per Filium tuum, iuxta illud: Multifariam multisque modis olim Deus locutus est patribus in prophetis, nouissime autem nobis locutus est in Filio.

In te inimicos nostros. Quasi dicat: Hec supra dicta sunt dicta a patribus nobis de preterito; hec autem que sequuntur dicta sunt nobis ab eisdem de futuro, scilicet, quod nos uentilabimus, id est, separabimus a nobis in extrema uentilatione inimicos nostros in te cornu, id est, per protectorem. Solent enim quedam animalia cornibus se protegere, et ideo ponitur cornu pro defensione, uel in te cornu, per quem et nos sumus cornu. Cornu enim nascitur de carne, et super carnem crescit, et in quiddam aliud  quam caro sit indurescit. Et ideo per cornu sancti uiri designantur, qui carnalitatem excedunt, et in robur spirituale indurescunt. uentilauimus, inquam, inimicos, et penitus spernemus; tunc insurgentes in nobis, id est, illos qui modo insurgunt contra nos, ita quod formam suam nituntur ponere in nobis; et hoc in nomine tuo glorificabo. Et uere in nomine tuo; nam non in meritis nostris. Enim pro quia, non sperabo in arcu meo potius quam pater in gladio. Et gladius meus non saluabit, quod est dicere: Non per aliqua mea merita saluabor; per arcum enim, qui minus ferit quam gladius, minora merita designantur, per gladium uero maiora.

Saluasti enim nos. uere gladius meus non saluabit me, quia tu solus saluasti  nos de affligentibus nos. Sicut e contrario confudisti  odientes nos, dicens eis: Ite, maledicti in ignem eternum.

In Deo laudabimur. Quasi dicat: Hoc modo saluabis nos, quia laudabimur, id est, laudabiles apparebimus,  non in meritis nostris, sed in te Deo tota die, illic scilicet ubi erit tota dies, id est, dies sine nocte, quia sine fine. Et confitebimur tibi, id est, laudabimus te, usque in seculum, id est, eternaliter; et hoc in nomine tuo glorificando. Nunc autem, quasi dicat: Dicta sunt nobis hec preterita, et hoc prenuntiata futura. In mediis autem temporibus patimur longe diuersa, quia tu repulisti, id est, uideris repulisse nos; et confudisti, id est, confusibiles nos fecisti; et hoc ideo, quia non egredieris in uirtutibus nostris. Quasi dicat: Nos eximus ad prelium contra hereticos et persecutores, et non uideris nobiscum egredi, quia pateris nos in corpore superari; sed cum patribus nostris egrediebaris, quia tam manifestas uictorias eis concessisti, quod uere cum eis egressus uidebaris.

Auertisti nos. Ideo dico quod nobiscum egrederis, quia auertisti nos, id est, permisisti auerti retrorsum quosdam nostrum in tantum, ut sint post inimicos  nostros, id est, ut inimici precedant, et ipsi sequantur, quia sunt deuocati, et inimicis conformati. Et ideo qui oderunt nos, diripiebant, id est, quosdam nostrum quasi predam rapiebant, ut conformarent sibi. Nec mirum, quia tu dedisti, id est, permisisti dari nos inimicis ad deuorandum tanquam oues, non reseruatas ad fecunditatem, sed escarum, id est, destinatas ad escam et occisionem. Et dispersisti nos in gentibus, id est, permisisti nos dispergi, quosdam deuocatione, quosdam persecutione, gentibus inde causa existentibus.

Et uendidisti populum sine pretio. Id est, comparabilis fuisti alicui aliquid ad uendendum proponenti, et nichil inde accipienti. uidimus enim quos dedisti, non uidimus quos accepisti. Et si quos accepisti, non fuit multitudo in hac commutatione, quia pauci fuerunt quos accepisti; pretiosum enim martyrem Stephanum dedisti, et nullum accepisti. Et hoc modo posuisti nos opprobrium uicinis nostris, falsis scilicet  Christianis nobis in fide uocatis. Et posuisti nos in subsannationem, et, quod plus est, in derisum, his qui sunt in circuitu nostro, id est, gentibus nos undique circumuallantibus.

Posuisti nos in similitudinem. uere in derisum posuisti nos, quia posuisti nos gentibus in similitudinem, id est, fecisti nos apud gentes uideri exsecrabiles et abominabiles. Solent enim maledicentes illos quos habent abominabiles ad similitudinem inducere, dicentes alicui: Ita tu pereas, ut ille pessimus periit. Et posuisti nos in commotionem capitis in populis, scilicet, ut insultantes ita contra nos caput concutiant, sicut et contra Christum caput nostrum fecerunt.

Tota die uerecundia. Quasi dicat: Propter hec omnia predicta uerecundia mea contra me, id est, ante me reputatione illorum, tota die, id est, assidue. Et confusio faciei mee cooperuit me, id est, multa confusio, ut uidetur eis, est mihi. A uoce, id est, propter  uocem exprobrantis mihi crimina de illo, per quem credo mea omnia deleri peccata. Improperat enim mihi Christum crucifixum, derisum et despectum. Et a uoce obloquentis, id est, ueritati contradicentis. A facie, dico, inimici non tantum contradicentis, id est, ueritati contradicentis, sed etiam persequentis, id est, manum in me extendentis.

Hec omnia uenerunt. Narrauit dicta de preterito, prenuntiata de futuro, et que patiatur in medio; nunc uero ostendit quod patitur fieri ad intellectum, dicens ita: Omnia que predicta sunt in his mediis temporibus, uenerunt super nos, et tamen non obliti sumus te, Domine, propter tanta que patimur, scientes  nobis tolli que male desiderabamus, ut quid bene desideremus intelligamus. Et uere non sumus obliti tui, quia non egimus inique, id est, infideliter in testamento tuo, id est, in pacto tuo. Habet enim rationabilis creatura cum Creatore, fidelis seruus cum Domino pactum, scilicet, abnegare se sibi quantum potest, et diabolo abrenuntiare,  atque hec terrena contemnere, et celestia amare.

Et non recessit retro. uere non egimus in pacto inique, quia cor nostrum non recessit a te, ita ut retro ierit, quia non respicit in posteriora, sed semper extenditur in anteriora; et hoc ideo, quia tu declinasti semitas nostras a uia tua, id est, fecisti precidere et deriuari uias nostras a uia tua. Semite enim nostre erant in delectationibus carnalium, et cupiditatibus terrenorum. Et ideo per latam uiam, que ad interitum ducit, et per quam multi uadunt, gradiebamur; sed tu per arctam uiam, que ducit ad uitam, incedere nos docuisti. Quasi dicat: Qua itis, itur ad mortem? Et ideo nolite illuc ire, sed hac ite, quia hac ad uitam itur. Habent quidam libri: Non declinasti, quod sic intelligitur: Tu non detorsisti semitas nostras a uia tua, imo direxisti eas secundum uiam tuam. Et uere direxisti uias nostras secundum uiam tuam. Quoniam humiliasti nos, id est,  docuisti nos humiliari, sicut et tu humiliatus es in loco afflictionis, id est, in peregrinatione huius uite, in qua tempus est afflictionis, post quam sequitur tempus exaltationis. Humiliasti nos, inquam, et hoc in tantum, quod etiam occidi nos uoluisti, quia cooperuit, id est, oppressit nos umbra mortis, id est, presens mors, que est umbra, id est similitudo eterne mortis. Hec namque separatio corporis a uita hac representat nobis separationem malorum a uera uita, id est, Deo, uel simpliciter ita: Umbra mortis cooperuit nos, id est, mali, uolentes nos obumbrare, ad mortem oppresserunt nos.

Si obliti sumus. Sic ad superius continuatur: Ideo non sumus obliti Dei, quia si hoc fecissemus, merito in nos ulcisceretur. Quod sic dicit: Si obliti sumus nomen Dei nostri, et in tantum quod expandimus manus nostras ad Deum alienum, id est, quod idola adoremus. Nonne Deus requiret iusta ultione ista a nobis. Utique requiret, quia ipse nouit abscondita  cordis, id est, omnia occulta cognoscit in tantum, quod etiam est scrutator medullarum et cogitationum. Sed in hoc apparet quod non sumus obliti, quia mortificamur propter te tota die. Potest quoque superior uersus, scilicet, Si obliti sumus, per aposiopesin ita legi: uere, Domine, non obliti sumus te. Nam si obliti sumus nomen Dei nostri, et si expandimus manus nostras ad Deum alienum. Quasi dicat: ueniant super nos omnia mala. Et quasi aliquis diceret: Nonne ergo Deus iniustus, qui nos sic memores sui non ulciscitur ab inimicis, respondet iste: utique non est iniustus, quia requiret per condignam ultionem ab inimicis ista que nobis scilicet inferunt, et nonne requiret? Utique faciet, quia ipse nouit omnia occulta cordis, unde et intentionem nostram nouit, quia non propter inane nomen, scilicet, sed propter eum hoc patimur. Et est quasi dicat: Non defuerunt, Domine, qui propter gloriosum nomen seculi mortem subirent; tu autem nosti quoniam  nos mortificabimur tota die, non propter aliud, sed propter te, et etiam estimati sumus ad inimicis ita uiles ad interficiendum, sicut oues non reseruate ad fecunditatem, sed ad occisionem.

Exsurge, quare obdormis, Domine? Quasi dicat: Quandoquidem propter te mortificamur, ergo, Domine, exsurge gentibus in notitiam; quod est dicere; Dormiuisti, Domine, in cruce; dormiuisti, Domine, in morte; sed nobis credentibus resurrectionem tuam iam exsurrexisti, gentibus autem non credentibus et nos persequentibus adhuc dormis. Et ideo, Domine, illis exsurge in notitiam, scilicet ut credant te resurrexisse, quia si eis exsurrexeris, cessabit nostra mortificatio. Quare ergo obdormis gentibus? Exsurge, dico, ut qui modo uideris per tribulationem quam patimur repulisse nos, non etiam repellas nos in finem, id est omnimoda repulsione. Ille repellitur omnimoda repulsione, qui, timens corporales penas, deuocatur, et malis concorporatur.

Quare faciem. Ideo dico Ne repellas in finem, quia  auertis, id est, auertisse uideris, faciem tuam a nobis, et quare auertis? Et quomodo auertat ostendit, scilicet, obliuisceris, id est, uideris oblitus esse inopie nostre, id est, humilitatis nostre, qui prorsus nos inopes facimus, nichil de nobis presumentes. Et ideo obliuisceris inopie, id est, quia obliuisceris tribulationis nostre, id est, que semper imminet nobis tribulationi.

Quoniam humiliata est in puluere. uere obliuisceris inopie nostre, quoniam anima nostra, id est, uita nostra, humiliata est in puluere, id est, inter illos qui sunt puluis ille de quo dictum est: Quem proiicit uentus a facie terre. Et multum est humiliata, quia uenter noster conglutinatus est in terra. Quod dictum est ad similitudinem. Qui enim sic humiliatur ut geniculetur, tantum adhuc habet quo plus humilietur. Qui uero sic humiliatur ut uenter eius terre conglutinetur, id est, coniungatur, non habet quo plus humilietur; et ideo ponitur hic pro nimia humilitate,  uel humiliatione. Possunt aliter quoque legi hi duo uersus, ut sic dicatur: uere auertis faciem tuam, quia obliuisceris inopie nostre, id est, inopum nostrorum. Sicut enim in corpore Christi copia dicuntur atque diuitie perfecti uiri, ita e contra inopie dicuntur in eodem corpore hi qui deuocabiles sunt et reuincibiles. Quorum Deus obliuiscitur, cum deuocantur; sed quia perfecti uiri pro his dolent et angustiantur, ideo subdit: Et tribulationis nostre obliuisceris, id est, perfectorum inter nos qui pro illis debilibus dolent obliuisceris etiam; quod ideo dico, quoniam anima nostra, id est, illi qui sunt animales imperfectiores, scilicet, sunt humiliati, ita ut iam sint in puluere, id est, inter illos qui sunt puluis ille quem proiicit uentus a facie terre. Et ideo hoc, quod uenter noster, id est, molliores inter nos sunt conglutinati, id est, coniuncti terre, quia conformati sunt malis, qui sunt terra illa, que est cibus serpentis, id est diaboli. Unde merito pro his tribulantur,  qui perfecti sunt. Exurge ergo, Domine, gentibus innocentiam, quia exsurgendo adiuuabis nos; et ideo adiuua et redime nos, siue adhuc in prosperitate positos, id est, nondum deuocatos, siue in aduersitate afflictos, id est, iam deuocatos; et hoc iam non facias propter merita nostra, sed propter nomen tuum glorificandum.



IN PSALMUM XLIu. In finem pro iis qui commutabuntur filiis Core ad intellectum, canticum pro dilecto.



ARGUMENTUM.

Propheta de Christo ad Ecclesiam dicit, legendus ad Euangelium Matthei de regina Austri.



EXPLANATIO.

In finem in Dominum saluatorem designat, pro his qui commutabuntur de errore ad fidem, de gentilitate ad Ecclesiam, de certamine martyrii ad palmam uictorie,  de tristitia seculi ad gaudium sempiternum. Filiis Core ad intellectum, filiis crucis ad intelligendum spiritualiter psalmum, ne de Salomone interpretandum putes, quamuis et ipse dilectus sit, amplexatus canticum pro dilecto, pro Filio cui dicitur: Hic est Filius meus dilectus. Celestibus epulis propheta saginatus preconia se Dominice Incarnationis eructare promittit, ut unde ipse satiatus participarentur et alii. Prima pars huius epithalami sponsi continet laudes, id est, Domini Saluatoris quatuor modis. In secunda simili mysticarum uirtutum numero sponsa predicatur Ecclesia.



COMMENTARIUS.

Eructauit cor meum uerbum bonum. Psalmus iste cantatur de sanctis nuptiis, de sponso scilicet et sponsa, de rege et plebe, de Saluatore et his qui saluandi sunt. Et cantatur filiis Core, id est, calui. Neque hoc tamen ad derisionem accipiendum est, ne in sensu puerili inueniamur, sicut pueri illi qui, stulte  garrientes, et in propriam perniciem maledicentes post sanctum uirum Eliseum clamabant: Ascende, calue. Et regredientes duo ursi de silua deuorauerunt eos. In quibus pueris designati sunt homines sensum ignorantie habentes, quales nos etiam uult esse Apostolus qui dicit: Nolite pueri effici sensibus, sed malitia pueri estote, ut sensibus perfecti sitis. Tamen Dominus hortatur nos ad imitationem puerorum dicens in Euangelio: Nisi efficiamini sicut paruulus iste, non intrabitis in regnum celorum. Quem ergo delectat puerum imitari, non delectet eum imperitia, sed innocentia. Ex imperitia enim pueri illi post sanctum uirum clamauerunt, et a bestiis deuorati sunt. Et figurauerunt homines stultos, in eadem mente pueri irridentes quemdam caluum in loco caluarie crucifixum, et ideo a bestiis deuorati sunt, id est, a diabolo et angelis eius, qui operatur in filiis diffidentie. Tales pueri erant qui ante sacratum lignum crucis stantes, caput agitabant et dicebant:  uah! qui detruis templum Dei; et: Si Filius Dei est, descendat de cruce, et similia. Huius irrisi filii sumus, quia filii Christi, id est, crucifixi filii sumus. Et nobis psalmus iste cantatur, cuius titulus est: In finem filiis Core, qui commutabuntur ad intellectum canticum pro dilecto. Hanc autem commutationem, de qua hic cantatur, quisque filius Core intelligit, si recognoscat qualis prius fuerit, et qualis nunc sit, et primo uideat totum mundum immutatum, nuper idola adorantem, modo Creatorem colentem: nuper creaturis famulantem, modo Creatori seruientem; et deinde uideat seipsum de uetere nouum factum, de incesto castum, de impio pium, de infideli fidelem, de raptori largitorem. Et sic intelligit quia psalmus iste cantatur filiis Core pro his qui commutabuntur ad intellectum. Et est canticum pro dilecto. Hic iam determinat per quem hec commutatio fiat, scilicet, per dilectum, id est, sponsum, de quo hic agit specialiter a Patre dilectum. Hunc dilectum qui, cum  crucifixerunt, uiderunt, sed sine intellectu, quia febricitantes et phrenetici medicum non attenderunt. Si enim cognouissent, nunquam Dominum glorie crucifixissent. Gaudeamus ergo his nuptiis, quia nos nubentes sumus, nos ad has nuptias inuitamur, et pertinemus. Non enim sumus qui commutantur et commutati sunt, Ecclesia, que Ecclesia est in his nuptiis sponsa. Quod autem psalmus iste dicitur canticum, ideo est, quia solebant antiquitus quedam carmina dici ducentibus et nubentibus. In quibus quidquid erat laus, honor et gloria ducentis et nubentis erat. Et tale carmen dicebatur epithalamium, eo quod esset super thalamum, id est, de nuptiis. Similiter quoque psalmus iste dicitur canticum et epithalamium, id est, carmen super thalamum. Est enim hic sponsus, sponsa et thalamus. Sponsus qui uenit ad nuptias est uerbum illud quod in principio erat apud Deum, et Deus erat uerbum. Sponsa que nubit Ecclesia est, quam uerbum illud per humanitatem  assumptam sibi associauit: huius nuptialis copulationis thalamus est uirginis uterus, in quo, ut dictum est, per humanam naturam assumptam uerbum Dei associauit sibi Ecclesiam, et amauit eam fedam, ut faceret pulchram Procedat ergo sponsus a quodam laudatore suo descriptus: Ubique pulcher, ubique iustus. Et si in eo quidquam fedum inuenerimus, non eum amemus, quamuis ipse nos amauerit fedos, ut faceret pulchros. Titulus sic est construendus: Canticum istud referendum est in finem, quia agit de fine cantatum pro dilecto, id est, ad honorem et laudem sponsi specialiter dilecti, propositum filiis Core, pro his qui commutabuntur, id est, causa commutationis facte in seipsis ad intellectum, scilicet, ut intelligant et se commutatos et commutationem esse non ex se, uel aliunde, sed per dilectum. Nunc ad litteram accedamus. Queritur cuius uox sit in hoc psalmo. Et dicunt quidam uocem esse prophete, quidam uero intelligunt uocem esse Patris dicentis: Eructauit cor meum, etc., et per hec  commendantis nobis ineffabilem quamdam natiuitatem et genituram inenarrabilem, ne putaremus aliquid extrinsecus assumptum, ut inde generaretur uerbum. Solent enim homines per connubia uxores sibi adiungere, et inde filios generare, et ideo ne putaremus Deum Patrem uxorem sibi assumpsisse, uel aliquo extrinsecus adiumento ad uerbum generandum indiguisse, dicit: Cor meum eructauit uerbum bonum. Et cum non haberet uerba quibus hoc ineffabile proprie nobis posset exponere, quia solet sacra Scriptura, cum de rebus summis et excellentissimis loquitur, similitudines de infimis rebus attrahere, per quas per hec uisibilia animus noster alliciatur ad inuisibilia, ideo Deus Pater per similitudinem loquens profunde incipit dicens: Cor meum eructat uerbum bonum. Qui enim eructant, de imo flatum emittunt. Cor uere intimum quiddam est, et occultum. Unde talis est, quasi dicat: Cor meum, id est, intima substantia mea, qua occultus sum quidquid  sum. Eructauit, id est, ineffabiliter generauit ex se uerbum bonum. Nec mirum si Pater dicat de intimo cordis uerbum eructatum, cum et quisque nostrum de corde suo non indigens uxore uel extrinseco adiumento generet consilium. Aedificaturus enim aliquid de corde tuo generas consilium. Et fabrica, que nondum est in edificio, iam stat in consilio. Et iam inest id quod facturus est, in eo per quod facturus es. Atque iam laudas fabricam nondum existentem in spem edificii, sed in approbationem consilii. Sed nullus alius adhuc laudat tuam fabricam, nisi a te consilium expositum fuerit, uel per effectum uiderit. Ergo si omnia facta sunt per uerbum, et de Deo uerbum, inspice fabricam per uerbum factam, et in hoc artificio mirare consilium, id est, uerbum. Nam quale, id est, illud uerbum, per quod terra, mare, celum, facta sunt, et omnis ornatus eorum. Omnia enim per ipsum, ut Euangelia testantur, facta sunt. Et facta sunt bona, quia ipsum est bonum. Pater namque de uerbo  suo bono atque benefico, per quod solum bonum nos utcunque possumus esse boni, dicit: Cor meum eructauit uerbum bonum, per quod bonum additum ostendit sibi substantiale, cequale et ceternum. Nemo enim bonus, nisi solus Deus. Quare si uerbum bonum est, et uerbum Deus est, dico ego opera mea regi; repetitio superioris. Ipsum enim dicere, est ex corde uerbum generare. Dicit in hoc loco beatus Augustinus: »uereor ne a tardioribus non intelligatur, uerumtamen dicam. Sequatur qui potest, ne non dictum non sequatur, et qui potest. Attende ergo quomodo ipsum dicere, est uerbum de corde generare. Quid est enim dico, uerbum profero, et cum de se Pater dicit: Dico hoc, dico est: uerbum profero. Et si Pater profert uerbum de corde, id est, de intellectu, cum ipse totus sit ille intellectus, illud profert, cum et nos nostrum uerbum quamuis leue, quamuis uolatile de corde nostro proferimus.« uerumtamen multum differt inter nostrum dicere, et  Patris dicere. Nostrum enim dicere incipit, et cito preterit; dicere autem Dei Patris non habet principium, et caret fine, quia nunquam finitur. Et ideo secundum non dicitur, sed semel tantum Deus locutus est. Si enim semper manet et quod dicitur et a quo dicitur, non est dicendum secundum, quia semper est primum. Et ideo unum tantum uerbum est Patri ceternum et consubstantiale. Quare autem dicit: Dico opera mea regi? Ideo, scilicet, quia omnia opera Patris erant in uerbo. Quidquid enim facturus in creatura erat, totum precessit in uerbo. Si enim in uerbo non esset, nec in creatura esset, sicut nichil est in tuo edificio quod non fuerit in consilio. Hinc euangelista dicit: Quod factum est in ipso, uita erat. Ergo quod factum est erat, sed in uerbo erat. Omnia enim opera Patris in uerbo erant, sed nondum opera erant, sed uerbum erat. Et uerbum Deus erat, et idem cum Patre Deus erat, in quo sunt que nobis facta sunt. Non abierunt que nobis preterierunt. In hac sententia littera sic dicitur: Dico opera mea regi,  id est, de intimo cordis eructo uerbum bonum. Per dico enim habemus ex corde eructo, per opera uerbum, quia in uerbo omnia opera Patris ab eterno sunt, per regi bonum. Et sic plane prioris est repetitio.

Lingua mea. Quia quidam profundum per improprias similitudines exposuerat, ideo etiam ad idem exponendum aliam adducit similitudinem aliquatenus patentiorem, dicens: Lingua mea, etc. Et accepit causam pro effectu, linguam scilicet pro uerbo eructato, et calamum scribe pro uerbo scripto. Quid autem habet simile uerbum Patris cum uerbo scribe. Quid petra cum Christo habet simile, quid agnus cum Dei simplicitate, quid leo cum Dei fortitudine? Parum utique. Sed mos est sacre Scripture, quia proprie res altissimas non ualet exponere, ad ipsas exponendas de rebus infimis similitudines adducere, tenues quidem, non tamen aspernabiles, quia nisi hec fierent, nequaquam animus noster per hec  uisibilia repararetur et suspenderetur ad inuisibilia. Quare Deus Pater per similitudinem hanc uerbum suum exponens, noluit illud prolato, sed scripto uerbo, comparare, in quo duas, quamuis improprias, habet similitudines, quia sicut uerbum scriptum non sonat neque transit, ita uerbum Dei tale est, quod non sonat uerberato ere, neque transit, sed semper manet, ut supra dictum est. Littera sic in uoce Patris exponitur et continuatur: Cor meum, inquam, eructauit uerbum bonum. Et lingua mea, hoc est, uerbum meum, est calamus scribe, id est, est uerbo scripto scriptoris comparabile, et non cuiuslibet scribe, sed uelociter scribentis. uelociter enim Dei uelocius est omnibus, quia uelociter sermo eius currit. A fine ad finem attingens fortiter, et disponens omnia suauiter. Nullus autem tam uelox scriba est, quin necessario litteram post litteram, syllabam post syllabam, dictionem post dictionem scribat; sermo uero Dei simul comprehendit omnia. Et ideo si quis tam uelox  scriptor esset, qui breuissimo puncto quidquid scripturus esset comprehendere posset, illius scripto uerbo uerbum Dei utcunque conferri ualeret. Potest quoque quod supra diximus repetitum esse legi Dei sine repetitione, quasi Dominus Pater ita diceret: Cor meum eructauit uerbum bonum, et huic regi, scilicet, huic uerbo de corde meo prolato, dico ego omnia opera mea, quia per hunc temporaliter dispono et facio. Et sic non accipiemus nunc opera Patris in uerbo, quantum ad prouidentiam, ut in superiori lectione, sed quantum ad temporalem dispositionem.

Lingua mea. Ideo dico huic regi opera mea, quia lingua mea, id est, hoc uerbum est mihi, quod calamus est scribe. Hoc enim uerbo utor instrumento ad regendum que temporaliter facio, sicut scriba uerbum quod audit aut cogitando inuenit, calamo notat, et disponit. Est, inquam, calamus scribe, non cuiuslibet, sed uelociter scribentis, id est, si quis talis  scriba esset quod simul in pluribus locis multa scribere posset, illi calamo uerbum meum comparabile esset, quod multa simul ordinat. Quecunque enim fiunt, quantumcunque nobis uideantur inordinata, omnia tamen ordinem sortiuntur ab illo uerbo, id est, a Dei prouidentia. Si quis forte querat quomodo hoc dicere Patrem de uerbo ad epithalamium pertineat, sciat quia multum pertinet. Sicut enim patres filios suos quos nuptiis tradunt solent commendare, ita Deus Pater, uerbum suum producturus, nobis sponsum, prius commendat eum a genere, ostendendo scilicet sibi consubstantiale, ceternum, et in potentia cequale.

Speciosus forma. Hic iam agit de eo ut sponso. Quasi dicat: Tu, Domine, uerbum a me Deo Patre sic Deus probatum, et a me ceterno ceternum ostensum, Sponsus speciosus, Rex potentissimus, accingere gladio, procede prospere et regna. Possunt quoque duo predicti uersus aliter legi, quia non defuerunt qui eos etiam in persona prophete intelligerent  et exponerent iuxta illud quod plane est epithalamium, quod propheta ad honorem sponsi et sponse cantat. Quasi dicat: Cor meum, id est, intimum intentionis totius cordis et mentis mee eructauit, id est, ab alto protulit bonum uerbum, id est, Deo hymnum. Quid enim melius quam Deum laudare? Nihil utique. Et licet hymnum Dei ad uniuersam bonam uitam pertineat, hic tantum maxime est referendus ad uerba huius epithalamii, quod ad laudem Dei iam dispositione, et si nondum re, cum hoc dixit: Eructauit; cor meum, inquam, uerbum bonum eructauit. In quo eructando dico , id est, consecro regi meo, id est, Deo regenti me, ut commuter de uetustate in nouitatem opera mea, id est, que ego per commutationem eius ex natura hominis facio, neque ex corruptione. Quod est dicere: Quidquid boni facio, totum Deo, et nichil mihi attribuo, quod quisque debet facere. Summum enim opus est nichil de se presumere, sed Domino totum  ascribere. Lingua mea, quasi dicat: Dispono dicere bonum uerbum in corde atque profero, et lingua mea, id est, uerbum meum est calamus scribe, id est, scribitur a me, quod est dicere: uerbum quidem profero ut maneat et notificetur, etiam scribo; et non solum hoc uerbum est mei scribe, sed etiam est cuiusdam alterius scribe, id est, Dei Patris scribentis uelociter, id est, cito quod ego proferens et scribens et promitto adimplentis. Quod dicere: Deus Pater quod ego promitto de Incarnatione et dispositione Filii eius et commutatione agenda, per ipsum non differt implere; uelociter enim sentitur euolutum, quod cognoscitur peractum. Neque debet uideri tardum quidquid habet terminum.

Speciosus forma pre filiis hominum. Quasi dicat: Dico quia bonum profero et scribo. Et hoc est illud, scilicet: Speciosus forma pre, etc.

Accingere gladio, et procede, et reliqua. Que sequuntur non differunt, siue in uoce Patris, siue in  uoce prophete legantur. Quare autem dicat: Pre filiis hominum tantum, cum etiam speciosus sit pre angelis? Ideo, scilicet, ut determinet quod ueniens sponsus assumpserit. Non enim angelicam creaturam assumpsit, quorum quidam perierant absque respectu saluationis, quidam in ueritate perseuerant sine respectu deceptionis; sed humanam naturam assumpsit, quia homo quidem perierat, sed cum respectu saluationis. Et ideo dicit Deus Pater uel propheta: Domine uerbum, qui cum sis speciosus in forma diuinitatis tue, es etiam speciosus forma assumpta inter filios hominum, et pre filiis hominum. Natus enim est filiis hominum, et conuersatus inter filios hominum; omnes filios hominum speciositate precessit, quia solus a peccato immunis exstitit, et quia spiritum ad mensuram non recipit, deberet statim subdere, Accingere gladio tuo, sed quedam ad eius commendationem interponit. Quasi dicat: Merito es speciosus pre filiis hominum, quia per te  saluati sunt alii hominum. Nam gratia est diffusa late super omnes fusa, in labiis tuis, id est, per uerba tua. Causa enim accipitur pro effectu; uel in labiis tuis, id est, per presentiam humanitatis tue, iuxta quod sic ponetur pars pro toto. uel in labiis tuis, id est, per precones tuos, per quos uelut per labia aliis loqueris. Et est dicere: Asperitas per Moysen seruum data est, qui dixit: Oculum pro oculo, etc.; per te autem data est gratia, id est, omnis dulcedo et iucunditas. Ipse enim uenit cum osculo pacis, et uerbo pacis, quia quid dulcius illa gratia qua nobis remissa sunt peccata? Iuxta illud: Beati quorum remisse sunt iniquitates. Dimisit quippe debita, et soluit indebita, quia non pro suo, sed pro nostro passus est peccato. Ecce item gratia. Gratis creauit te; perieras, quesiuit te; inuentum reuocauit te. Non imputauit preterita, promisit futura. Et ut per te diffunderetur hec gratia, propterea Deus Pater benedixit te, id est, auxit te in incremento uirtutum in eternum, id est, eternaliter, scilicet, ut nunquam  caderes sicut miser Adam fecit, quem Deus quoque benedixit, quia in plenitudine uirtutis eum posuit, sed infelix ad horam tantum perstitit.

Accingere gladio tuo. Quasi dicat: Tu, Domine, uerbum qui sic speciosus es, accingere ut potentissimus Rex gladio tuo. Gladius iste est uerbum diuine predicationis, quo anima Dominici hominis armata est, ad erias potestates debellandas, et principem mundi foras quatiendum. Hic quoque gladius separat filium a patre, filiam a matre, nurum a socru, iuxta illud: Non ueni pacem mittere, sed gladium. ueni enim filium separare aduersus patrem, etc., quod historialiter intellectum manifestum est. Quia sepe per admonitionem uerbi Dei, filius contra uoluntatem patris mundum relinquit, et monachus efficitur. Spiritualiter etiam sic potest intelligi. Per hoc enim uerbum Dei multi fideles facti separati sunt ab illo patre de quo dictum est: uos ex patre diabolo estis, et abrenuntiauerunt ei. Atque etiam illi patri et matri,  de quibus alibi dictum est: Quoniam pater meus et mater mea dereliquerunt me. Filia quoque spiritualiter separatur a matre, quia filia est plebs credula de Synagoga nata, que Synagoge matris sue per fidem repugnat. Nurus uero Ecclesia de gentibus, que repugnat socrui sue Synagoge, cuius filius carnaliter Christus sponsus. De quo dictum est: Reliquit homo patrem suum et matrem suam, et adhesit uxori sue. Unde dicit Apostolus: Sacramentum hoc magnum est, ego autem dico in Christo et in Ecclesia. Christus enim Deum Patrem reliquit per humilitatem, reliquit etiam Synagogam matrem ueteribus sacramentis inherentem, et adhesit uxori sue, id est, Ecclesie, et sunt duo in carne una, scilicet, Christus et Ecclesia, eadem patientes, et eadem cupientes. Littera talis est: Domine uerbum, accingere, id est, armare gladio tuo, ita ut sit super femur tuum, id est, super humilitatem tuam, ut muniat eam. Ut que est femur tuum, id est, super humanitatem tuam; superius  enim et dignius humana natura uerbum est; tu, dico, potentissime in illo gladio. Unde dictum est: Et erat loquens non tanquam scribe et pharisei, sed tanquam potestatem habens. Potest et aliter construi, ut sic dicatur: Accingere gladio tuo, tu, dico, potentissime super femur tuum, id est, super carnem tuam. Nullus enim tam potens est in carne, quem aliquando Eua sua non decipiat. Quapropter solus ille super carnem potentissimus fuit quem nulla carnalis illecebra retinuit. Quod autem femur, quod pars est, accipiatur pro humana carne, auctoritas est qua dicitur: Non auferetur sceptrum de Iuda, et dux de femore, id est, de carne eius. Sanctus quoque pater Abraham fide tenens in humilitate seminis magnitudinem nominis, nec reuerens turpitudinem, sed cognoscens ueritatem, iussit seruum suum manu posita sub femore, quasi super Euangelium iurare, intelligens per femur illum de semine suo nasciturum carnaliter, in quo omnes gentes benedicerentur.

 Specie tua et pulchritudine. Accingere, inquam, et intende, id est, intensus esto in specie tua secundum diuinitatem; et pulchritudine secundum humanitatem a peecato immunem, scilicet, ne sis remissus neque manibus dissolutis sicut Adam fuit, in sua pulchritudine, id est, plenitudine uirtutis sibi concessa, et ideo amisit eam. Et procede de uirtute in uirtutem non aduerse, sed prospere. Adam enim processit, quando manum ad pomum porrexit, et Deus sibi fieri uoluit; sed aduerse processit, quia cum uellet esse dominus, factus est seruus. Christus uero processit, quia natus est, creuit, docuit, passus est, resurrexit, ascendit, positus est a dextra Dei Patris. In quo processu magna prosperitas fuit, quia pro mortalitate immortalis, pro corruptione incorruptibilis factus est.

Regna. Quasi dicat: Debellatis in tuo processu hostibus, regnum ab eis peruasum recipe; et sic regna, id est, Rex esto ubique. Et iustum est ut tu regnes, propter ueritatem a te et a tuis in Euangelio  annuntiatam, et propter mansuetudinem et patientiam a te et a tuis in tribulatione exhibitam. Que enim maior patientia, quam quod ipse Christus in passione pro inimicis orauit, et ad maledicendum os suum non aperuit etiam, iuxta istud: Sicut ouis, etc. Stephanus quoque pro lapidantibus orauit dicens: Domine, ne statuas eis hoc peccatum. Similiter alii plures. Unde dictum est: Propter mansuetudinem tuam et tuorum, et propter iustitiam iam partim a te et a tuis exhibitam, partim exhibendam. Iustitia sequitur iudicium, iuxta illud: Exspectaui ut faceret iudicium et iustitiam. Iudicium enim est, que probanda sunt ab improbandis separare, iustitia uero est ipsa post separationem implere, illa omittere. Et Dominus inter homines conuersatus, quid aliud egit quam quod et iustitiam dixit, et iustitiam fecit? Quid etiam aliud sui? Utique nichil. Faciet adhuc quoque iustitiam, quando oues ab hedis separabit, et oues ponet a dextris, hedos autem a sinistris. Quam iustitiam  facient etiam et sui, non quod ipsi eos separent, sed quia comparatione sua eos iudicabunt, et sic causa separationis erunt, iuxta illud, Iudicabunt sancti nationes, et reliqua.

Et ducet te. Iustum, inquam, est ut regnes, et uere regnabis, quia dextera tua, id est, potentia et diuinitas tua deducet te, de illis ouibus prioribus ad alias oues deducet te. Et hoc mirabiliter, scilicet, faciens diuina, et patiens humana. Diuina enim, quia mortuos suscitauit, cecos illuminauit, leprosos curauit. Humana passus est, quia crucifixus mortuus est et sepultus.

Sagitte tue acute. Deducet te, inquam, dextera tua, et hoc modo te deducet, quia sagitte tue erunt acute. Sagittas uocat precepta diuina, principaliter ab ipso data, et per Apostolos atque euangelistas et ceteros ueritatis precones missa. Que sagitte sunt acute, corda scilicet transfigentia, et caritatem exuentia. His sagittis percussus est Saulus, et resurrexit Paulus.  Percussus est crudelissimus persecutor, et resurrexit fidelissimus predicator. His quoque sagittis percutiuntur omnes illi qui de inimicis Christi fiunt amici. Sagitte, inquam, tue erunt acute, et per has sagittas populi percussi cadent non a te, sed sub te, scilicet ut te sibi subdant, et hoc in corde. In corde enim erexerunt se contra te, et in corde humiliati cadent ante te, et non in quocunque corde, sed in corde illo quod erat inimicorum regis, cadent, scilicet, ut fiant amicorum regis, et sic inimici sint amici.

Sedes tua Deus. Quia sagitte tue erunt acute, et populi cadent sub te, ideo sedes tua, id est, regnum tuum erit non temporale, sicut Iudeorum regnum; sedebit usque in seculum subsecutiuum huius seculi, id est, erit eternale. Et hoc ideo, quia tu es Deus. Non enim conuenit Deum, qui eternus est, temporalem sedem habere. De hac sede dicitur: Dabit illi Dominus Dauid Patris sui sedem, et regnabit in domo Iacob in eternum, et regni eius non erit finis. uocatur  autem sedes eius anime iustorum, in quibus regnabit eternaliter. Et merito sedes tua erit eterna, quia uirga regni tui, id est, regimen, est uirga directionis. uirga regni eius est illa, de qua alibi dicitur: Reges eos in uirga ferrea, id est, irreflexibili iustitia, qua ipse quosdam conterit, quosdam regit. Carnales quidem conterit, spirituales uero regit. Que uirga est uirga directionis, quia homines prius curui et distorti, scilicet, se amantes, sibi regnare cupientes, uoluntatem suam subdere Deo nolentes, sed eius uoluntatem rectam, secundam suam prauam distorquere nitentes, illos, inquam, dirigit, scilicet, ut iam non suam, sed Dei uoluntatem diligant.

Dilexisti iustitiam. uere uirga tua est uirga directionis, quia tu dilexisti omnem iustitiam. Quod probat ab opposito, scilicet, quia odisti iniquitatem. Gratias Deo, quia odit iniquitatem, non nos, id est, odit culpam, non naturam. Culpam in nobis notat hoc nomen Iniquus, homo uero naturam. Et culpam nos fecimus, ipse uero naturam. Nec odit in nobis quod  ipse fecit, iuxta illud: Misereris omnium, Domine, et nichil odisti eorum que fecisti, sed odit in nobis quod nos fecimus, id est, peccatum. Odiamus itaque et nos quod in nobis fecimus, et sic amici eius erimus, quia si quod ipse odit odio habemus, tunc et quod ipse diligit nos diligimus. Quomodo autem odisse debemus. Puniendo, scilicet, quia nullum peccatum erit impunitum. Aut enim tu punies, aut ipse puniet. Si autem tu cognoscis, ipse ignoscet. Preueniamus ergo eum puniendo peccatum nunc interim, cum adhuc parcit, quia adhuc minitatur arcu, nondum gladium uibrat. Et aduertamus peccatum, ut simus cum illo qui dicit: Quoniam iniquitatem meam, etc., quia si nos aduertimus, tunc Deus non aduertet; si uero nos non aduertimus, tunc ipse aduertet et puniet. Dilexisti, inquam, iustitiam, et odisti iniquitatem. Et ut tu hec faceres, o Deus uerbum, Deus tuus, id est, Deus Pater unxit te quantum ad prophetam; quantum uero ad uocem Patris,  ita dicetur: Ego Pater tuus unxi te, id est, perfeci te in gratia spiritualium donorum. Pro hac unctione suscipienda Deus homo factus est, ita tamen ut uerus Deus maneret. Non enim Deus qui totus unguentum erat ungi per se poterat. Hanc autem unctionem humane nature in Christo prefigurauit patriarcha Iacob, qui lapidem quem in nocte ad caput posuit, mane in titulum erexit, et oleum desuper fudit dicens: uere locus iste sanctus est. Per lapidem enim positum ad caput, humanitas Christi designatur, qui Christus est caput, iuxta illud Apostoli: uiri caput Christus est. Per unctionem uero lapidis, spiritualis gratie unctio in Christo significatur. Per angelos uero quos Iacob super lapidem inunctum ascendentes et descendentes uidit, designantur precones Christi, modo ascendentes. Ascendunt enim, quando exponunt eius diuinitatem, ut ille qui dixit: In principio erat uerbum. Descendunt, quando de eius humanitate loquuntur, ut idem, quando dixit:  Et uerbum caro factum est. Ascendunt quidem ut erigant magnos, descendunt ut nutriant paruulos. Et isti dicunt: Quia uero locus iste sanctus est, quia se sanctificatos per illum recognoscunt. Erat autem quasi scala ibi qua descendebant et ascendebant angeli, quia humanitas Christi quasi scala ascendendi in celum nobis fuit, quia consedere nos iam fecit ad dexteram Dei Patris. Unxit te, inquam, o Deus Fili, Deus Pater, non oleo tristitie, quo prius per inobedientiam inungebantur alii, sed oleo letitie, id est, oleo spirituali, non corporali. Est enim aliud oleum spirituale, aliud corporale. Corporale est, quod in signo est; spirituale uero est in sacramento. Et illud ualet exterius, istud interius.

Et unxit te pre participibus tuis. Participes Christi sunt, quicunque humanam naturam participant. Ipse enim factus est particeps nostre mortalitatis, ut nos essemus participes eius diuinitatis, et ultra omnes hos participes est ipse unctus oleo letitie,  id est, gratia spirituali, quia de eo dictum est: Non enim dat Deus spiritum suum ad mensuram.

Myrrha, et gutta, et casia. Quia Deus Pater unxit te ita perfecte, ut et iustitiam diligeres, et iniquitatem odio haberes, ideo tu talia uestimenta tibi elegisti, quod a uestimentis tuis spirabunt myrrha et gutta. uestimenta Christi sunt sancti uiri, iuxta illud: uiuo ego, dicit Dominus, quia his omnibus uelut uestimento uestieris. Tota etiam Ecclesia est uestis Christi, quam ipse sibi coniunxit sine macula et ruga, et, ut sine macula esset, lauit eam in suo sanguine. Ut uero sine ruga, id est, sine dolo et simulatione esset, extendit eam in cruce. Erat enim ipse in Ecclesia per humanitatem. Et extensio illa nichil aliud significauit, nisi caritatis latitudinem, quam decet habere Ecclesiam erga Dei et proximi dilectionem. Per myrrham autem, guttam et casiam, que nomina sunt pigmentorum, intelligenda sunt omnia odoramenta uirtutum, quibus sancti delectant Deum. Iuxta illud Apostoli: Christi bonus odor sumus  Deo in omni loco, et in his qui salui fiunt, et in his qui pereunt. Unde dicit: A uestimentis tuis, id est, a sanctis circumdantibus et ornantibus te, uelut corpus uestimentum, spirabunt myrrha, et gutta, et casia, id est, omnium odoramenta uirtutum, ex quibus scilicet odoramentis delectauerunt te filie regum, id est, sancti uiri; dicti ideo potius filie quam filii, quia sicut filiabus maior cultus et diligentia quam filiis debetur, ita maior cautela adhibenda est eis quos sancti uiri genuerunt in fide; reges, id est, Apostoli bene se ipsos et alios regentes. Quorum unus ille uere fuit qui dixit: Castigo corpus meum, et in seruitutem redigo, ne forte cum aliis predicauerim, ipse reprobus efficiar. Filie dico generate ab illis regibus non in suo, sed in tuo honore. Non enim, ut dictum est, nominibus illorum censentur, scilicet, ut Petrini uel Paulini dicantur, imo tuo nomine, quia Christiani dicuntur. Ex illis, inquam, odoramentis delectauerunt te, fragrantibus a  domibus eburneis, id est, a cordibus eorum innocentissimis et castissimis. In ebore enim est candor, et per candorem designatur innocentia, quia ubi candor est, nulla macula est. Similiter uera innocentia a Deo est sine macula, ut nec sibi nec alteri noceat. Rursus animal illud cuius os ebur est, castissimum est, quia nec cognoscit nisi unam uxorem, et illam temperatissime, atque, ea mortua, nunquam aliam cognoscit. Recte ergo per ebur designatur castitas et innocentia, et per domos eburneas corda casta et innocentia.

Astitit regina. Hactenus ad honorem sponsi pertinuisse uidetur epithalamium, licet in proximo uersu de sponsa quoque quodammodo facta sit mentio; nunc uero manifeste ingreditur sponse epithalamium. Quasi dicat: Delectantibus te assidue filiabus regum talibus odoramentis, regina, id est, Ecclesia, astitit iam dispositione, assistet et re a dextris tuis, id est, in potiori parte tua, et hic et in futuro; hic  per bona opera, in futuro uero per eterna premia. Que autem quasi dicat, astabit in sinistra, illa non erit regina, imo erit concubina et ancilla illa de qua dictum est: Eiice ancillam et filium eius. Non enim heres erit filius ancille cum filio libere. Assistet, inquam, a dextris regina existens in uestitu deaurato, id est, in omnibus uestimentis uirtutum uestientibus eam. Ornamentis dico deauratis, id est, desuper aurum habentibus, hoc est, caritate fulgentibus. Sicut aurum supponitur ceteris metallis, ut magis fulgeat, ita opera nostra gratiora et splendidiora sunt, si caritatem sibi iunctam habeant. Unde dicit Apostolus: Omnia uestra in caritate fiant. Et est caritas superior aliis uirtutibus. Unde Apostolus, cum esset locutus de carismatibus, de caritate subiecit: Adhuc excellentiorem uiam uobis demonstro. Regina, dico, circumdata uarietate uirtutum, quasi dicat: Quamuis uirtutes ille unum sint, in caritate tamen per se sunt multiplices. uel aliter: Astitit regina a dextris, existens in uestitu deaurato, id est,  in sacramentis doctrine, quibus uestitur. Que uestimenta deaurata sunt, quia omnia ad aurum, id est, ad bonos mores conferendum tendunt. Ponitur enim aurum pro sapientia, id est pro bonis moribus. Regina, dico, circumdata uarietate linguarum, quia uaris linguis eadem doctrina fit, iuxta illud: Loquebantur uariis linguis apostoli magnalia Dei. Que tamen omnes lingue ad idem aurum et ad eamdem fidem instruendam tendunt. Sicut diuerse partes in eodem uestimento sunt ad idem, ita eodem ut uestem componant tendunt.

Audi, filia, et uide. Ecce produxit sponsam, et facit nunc apostropham ad eam, sicut et superius ad sponsum cum dixit: Speciosus forma. Quasi dicat: quando quidem astabis a dextris, et uestitum deauratum habebis; ergo, regina regis filia, regis sponsa, audi promissa, et uide completa. Audi quidem ut credas, credendo uideas, uidendo uiuas, et in audiendo inclina aurem tuam, id est, in humilitate audias.  Et, ut aurem inclines, obliuiscere populum tuum, populum scilicet Babylonie de quo Rex iste assumpsit te fedam, ut faceret te pulchram. Et obliuiscere domum, id est, familiam patris tui, diaboli, scilicet, qui te fecit fedam, quia peccatricem et iniquam. Et, si hoc feceris, tunc Rex qui amauit te fedam, ut pulchram faceret, concupiscet decorem tuum, id est, te decoram factam. Ne hoc tibi paruum uideatur, quoniam ipse est Dominus tuus, qui te redemit; et est Deus tuus, quia te fecit. Quare ualde magnum debet tibi uideri, sed et liberam te faciat, et in coniugium insuper assumat. Et ideo quoque debes eum audire, et obliuisci populum et matrem, quia tunc tuo exemplo adorabunt eum, et  filie Tyri, id est, Ecclesie de gentibus. Tyrus enim et Sidon ciuitates sunt uicine Iudee, sicut in Euangelio habetur, ubi dicitur: Egressus iehsu de Iudea secessit in partes Tyri et Sidonis, et ecce mulier Chananea. Inde enim fuit illa canis immunda que,  confessa se canem factam, designat gentiles, qui prius in terrenis angustiabantur. Filii itaque Tyri dicuntur conuersi de gentibus iam extra angustiam educti. Adorabunt, inquam, filie Tyri, et non simpliciter, sed in muneribus, se ipsas scilicet offerentes, et sua etiam pauperibus erogantes. Non enim est ueri sacrificii locus extra Ecclesiam. Et sicut antiquitus non ueniebatur Ierosolymam uacuis manibus, ita nec ad hoc templum Ecclesie, quod per illud figurabatur, uacuis manibus ueniendum est, quia uult Dominus ut sui thesauri augeantur. Offerat ergo aurum et argentum qui potest; qui autem hoc non potest, saltem seipsum offerat. Et non solum filie Tyri adorabunt, sed etiam diuites plebis, id est, seculares et potentes homines, de plebe illa qui intelliguntur per Tyrum, id est, de gentilibus conuersi, deprecabuntur, id est uenerabuntur et desiderabunt uultum tuum, o filia! Accipit autem hic obsequium uultum illud, et feruorem illum caritatis  primitiue Ecclesie, quod omnia sua uendiderunt, et ante pedes apostolorum posuerunt, ut inde singulis prout cuique opus erat diuideretur. Diuites uero tales accipe, quales illi erant de quibus Apostolus Timotheo: Precipe diuitibus huius seculi, non sublime sapere, neque sperare in incerto diuitiarum: sed in Deo uiuo et uero, qui prestat nobis sufficienter omnia ad fruendum. Dixit quia adorabunt in muneribus, sed quia multi sunt qui hec munera magis ad aspectum hominum quam ad aspectum Dei faciunt, describit nobis uultum illius primitiue Ecclesie ad imitandum. Quasi dicat: adorantes in muneribus, et uultum Ecclesie deprecantes, debent attendere quia talis est uultus ille, scilicet, quod omnis gloria eius filie regis, primitiue, scilicet, est non foris in conspectu hominum, sed ab intus, id est, in conscientia ante Dei conspectum. Unde Apostolus: Gloria enim nostra hec est, testimonium conscientie nostre, et est gloria eius in fimbriis aureis, id est, in perseuerantia bonorum operum. Fimbrie enim in fine uestimenti  sunt, et ideo per fimbrias designatur finalis perseuerantia. Per aurum quoque, ut supra dictum est, boni mores et bona opera designantur. Et quamuis est in occulto gloria eius intrinsecus, tamen est circumamicta uarietatibus, id est, multiplex ornamentum uirtutum habet exterius. Precipit enim utrumque Dominus, quia cum in uno loco dicat: Cauete iustitiam uestram facere coram hominibus, ne uideamini ab eis. Rursus alibi dicit: Luceat lux uestra coram hominibus, ut uidentes opera uestra glorificent Deum qui in celis est. Que quidem contraria uidentur, sed non sunt, quia sic debet esse manus in aperto, ut intentio sit in occulto.

Adducentur regi uirgines. Sic continuatur: Non solum filie Tyri adorabunt, sed etiam alie uirgines noue adducentur huic regi, Dauid seni, que eum calefaciant, postea, id est, post illam primam. Sicut enim Dauid regi, cum iam senex esset, adducte sunt  puelle, que eum fouerent, et calefacerent, ita Christo uero Dauid iam quasi seni, quia longum tempus est ex quo Ecclesia, que est regnum eius, cepit, noue uirgines quotidie adducentur, quando aliqui infideles conuertuntur, que cum feruore fidei et boni operis calefaciant; et non qualescunque uirgines adducentur, sed tales que sint proxime, id est, consanguinee eius prioris, id est, que sint imitatrices eius in fide, o rex, afferentur tibi. Afferentur, dico, non quomodocunque, sed in letitia cordis, et in exsultatione corporis, id est in plenaria letitia, non tristitia, quia hilarem datorem diligit Deus. Et merito in letitia, quia adducentur in templum, id est, in secretum regis ad hoc, ut et ipse sint templum et uiui lapides fiant. Quedam enim fatue uirgines adducte sunt in templum, sed templum facte non sunt, imo de templo exierunt, sicut apostate heretici.

Pro patribus tuis nati sunt. Quasi aliquis quereret: A quibus adducentur he uirgines, cum patres non  sint a quibus deberent adduci? Respondet quia adducentur a filiis. Et conuertit se ad regem ita: O Domine rex, filii, non carne, sed fide, nati sunt tibi, ut Martinus, Hilarius, et similes, qui suppleant locum sanctorum apostolorum, qui fuerunt patres precipue aliis in fide generatis. Patres, dico, tui, id est, a te constituti, et eos filios constitues tu principes, sicut et patres non tantum super Iudeam, sed super omnem terram, id est, in omnibus partibus terre. Et ideo filii isti memores erunt non nominis sui, sed tui, id est, generabunt filios multos, non in suo nomine, sed in tuo, quia non Martiniani, non Hilariani dicuntur, sed Christiani, et hoc in omni generatione decedenti, et generatione subsequenti. Quod est dicere: Semper in presenti uita erunt memores tui; et propterea confitebuntur, id est, laudem ueram et condignam facient tibi etiam in eternum, et quid sit in eternum determinat, scilicet, protendentem in seculum subsecutiuum huius seculi.



IN PSALMUM XLu. In finem filiis Core pro arcanis psalmus.



ARGUMENTUM.

Ex persona canitur duarum tribuum, pro liberatione sua gratias agentium, quando Phaceas filius Romelie et Rasin rex Syrie Achas regem et Ierosolyma uolentes expugnare, non ualuerunt, sed ipsi potius sunt ab Assyriorum rege conquassati. Item legendus ad lectionem Actus apostolorum.



EXPLANATIO.

In finem Christum significat, filii Core Christianos, ex quorum persona psalmus iste cantatur; pro arcanis uero aduentum Domini significat saluatoris, quem diuinitatis sue mirabili secreto pro hominum salute disposuit. Filii Core, qui fideles debent intelligi Christiani, primo membro psalmi non se timere profitentur conturbationes seculi, quia Deus refugium eorum probatur et uirtus. Secundo Christum dicunt apparere in medio Ecclesie  sue, qui eam in seipso tanquam in solidissima petra edificauit. Tertio credentium turba generaliter ad diuina miracula contuenda, dicentes omnipotentem Deum arma nequitie confringere, bella remouere, et tristitiam fidelium in eterna gaudia commutare.



COMMENTARIUS.

Deus noster refugium et uirtus. Titulus talis est: In finem filii Core pro occultis psalmus. Hoc est psalmus iste refertur non ad historiam, sed in finem temporum; propositus filiis Core, uel cantatus a quibusdam filiis Core, aliis filiis Core pro occultis intelligendus, id est, ut intelligant occulta. Occulta autem hic uocantur que abscondita fuerunt a seculis et generationibus, et manifesta sunt in plenitudine temporis, scilicet; uel occultus Christi aduentus, id est, incarnatio eius, uel corporatio gentilium et Iudeorum, que ideo facta est, quia naturales rami oliue fracti sunt, et oleaster insertus est, id est, facta est in parte expulsio Iudeorum, et receptio gentium. Iuxta  illud: Ex parte contigit cecitas in Isrel, et cetera. Et est uox in hoc psalmo, uel communiter omnium de priori Ecclesia, preter apostolos, uel solummodo illorum qui uidentes uiros idiotas post missum Spiritum sanctum adeo factos sapientes, ut nullus sapientie eorum posset resistere, atque uidentes eos miracula facientes, atque audientes hoc fieri per eius donum quem ipsi crucifixerunt, et in cuius necem conspirauerunt, compuncti ad apostolos uenerunt dicentes: Quid faciemus, uiri fratres? Et respondens Petrus dixit: Penitentiam agite, et reliqua. Horum, inquam, uel omnium simul, uel posteriorum tantum, est uox ista exhortantium nos, ut in qualibet tribulatione solum illum eligamus confugium, et auxilium, qui solus miseretur, solus peccata dimittere potest, quia non est Christiani hominis petere refugium et auxilium nisi Deum suum, et saluatorem suum; et sic dicunt: Deus noster, qui es refugium, et non uile, sed uirtus, id est, uirtuosum, quia certum et  tutum. Sunt enim quedam refugia ut apud homines infirma, et minime tuta. Deus, inquam, noster est adiutor in tribulationibus omnibus, siue communibus, siue specialibus. Hic autem maxime tribulatio est accipienda conscientia delictorum, que quanto interior, tanto grauior. Si enim marcidum est interius, nunquam uere erit sanum exterius. Et si debitum fusci graue est, multo grauius est debitum peccati. Cuius redditio ipsa erit perditio. Grauius ergo tribulatio est conscientia delictorum, quia si quis extra tribuletur, habet quo confugiat, et ibi quietem petat, scilicet, urbem, domum, cubiculum. Postremo si in ipso cubiculo a mala inquietetur uxore, restat ut ad mentem propriam confugiat; si autem male conscientie fumus inde eum expellat, non habet miser quo amplius fugitet. Adiutor, inquam, est in tribulationibus, que, admonentibus apostolis, recognite inuenerunt nos, non nos eas. Ille enim inuenit peccatum, qui scrutando suum recognoscit peccatum.  Unde dictum est: Redite, preuaricatores, ad cor. Illum uero inueniunt peccata, qui, admonente alio, recognoscunt ipsa peccata. Et nimis inuenerunt nos tribulationes, quia nichil iniquius est quam egrotum medicum occidere, quod quidem nos cognouimus fecisse, et est hoc dictum secundum quod uox est illorum tantum, qui compuncti ad apostolos uenerunt; secundum autem hoc quod communiter uox est primitiue Ecclesie, dicetur: Qui inuenerunt nos nimis. Deum enim per obedientiam in paradiso mansimus, in loco sanitatis et quietis fuimus; quando autem per inobedientiam in regionem dissimilitudinis recessimus, tunc quasi in loca tribulationis et inquietudinis peruenimus. Et sic tribulationes inuenerunt nos in locis suis. Et nimis inuenerunt nos, quia usque ad animam etiam introierunt.

Propterea non timebimus. Quia Deus noster est refugium et adiutor in tribulationibus, propterea non timebimus, futurum scilicet, iudicium, dum terra Iudaica  amaritudine gentium undique circumdatur. Et que habitabilis propter legem et prophetas uidebatur, turbabitur, id est, turbationem patietur. Quod tunc factum est, quando apostolis per Spiritum confirmatis, preconantibus resurrectionem et ascensionem Christi, Iudei adeo turbati sunt, quod eos a se expellerent, et ne quis loqueretur in nomine eorum prohiberent. Et non timebimus etiam, dum montes, id est, apostoli in fide uirtutibus eminentes transferentur a Iudeis in cor maris, id est, ad gentes. Que et propter amaritudinem morum, et quia circumdabant Iudeam, designantur per mare. Sed ne putaremus populum hunc esse illum de quo dictum est: Populus hic labiis me honorat, cor autem eorum longe est a me, imo illum de quo Isaias dixit: Ponam legem meam in cordibus eorum, ideo addit: In cor maris. Hanc translationem montium manifestat Paulus, qui dixit: uobis salutis uerbum huius missum est, sed quoniam repulistis illud, et indignos uos iudicastis, ecce conuertimur ad gentes. Per hos autem montes etiam  translatus est ille mons montium, de quo dictum est: Et erit in nouissimis diebus preparatus mons domus Domini in uerticem montium. Et qui de seipso dicit apostolis: Si habueritis fidem ut granum sinapis, dicetis huic monti, id est, mihi, tollere et mittere in mare, et ita fiet. Quod sic intelligendum est: Granum sinapis quanto plus teritur, tanto fit acrius. Et ideo tale est istud: Si habueritis fidem ut granum sinapis, id est, fortem et constantem in tribulatione, tunc dicetis mihi monti: Tolle te de Iudea, et mitte te in mare, id est, transi ad gentes. Per Apostolos enim Dominus predicatus, cognitus et glorificatus est in gentibus. Totius autem uersus sententia hec est, quod qui hic loquuntur, securi se Deum habere refugium et auxilium, dicunt: Nos futuram penam non timebimus, dum terra Iudaica conturbabitur, et dum montes et per montes mons montium transferetur in cor maris, quia nos montibus adherebimus. Illi uero qui conturbabuntur, uel pro turbatione montes deserunt,  merito timebunt.

Sonuerunt et turbate sunt aque. Ostendit quomodo montes, id est, apostoli, ad gentes translati sunt, scilicet, quia sonuerunt, id est, sonitum in gentibus dederunt, quoniam Dominus intonuit per eos minis, coruscauit miraculis, compluit preceptis; et ideo aque, id est, doctrine et ritus eorum qui per mare intelliguntur, id est, gentilium turbati sunt mala turbatione primum. Unde quidam ex eis de Paulo dixerunt: Quis est iste nouorum predicator demoniorum? Et etiam montes, id est, philosophi et potens eorum conturbati sunt in fortitudine eius, scilicet, Dei nostri, qui est refugium et uirtus, id est, turbati sunt propter constantiam et patientiam ab ipso apostolis datam. Potest ita quoque uersus iste legi, quasi dicat: Dum montes in mare transferentur, aque, id est, apostoli, uel doctrine eorum, qui per mare intelliguntur, sonuerunt, id contradixerunt illis montibus. Et hoc ideo, quia prius apud semetipsos conturbati  sunt. Unde scilicet, quia aque sonuerunt, et conturbate sunt, conturbati, id est, constristati sunt ipsi montes, id est, apostoli, quia et flagella sustinuerunt et pro minoribus uel infirmioribus timuerunt, in fortitudine, id est, in perseuerantia et duritia eius sonitus.

Fluminis impetus. Turbate sunt, inquam, aque, et montes conturbati sunt. Sed que cura? Nulla, scilicet, quoniam quantacunque turbatio fiat exterius, nichil nocebit fidelibus, quia impetus fluminis, id est, abundantia spiritualium donorum letificat interius ciuitatem, id est, populum Dei. Unus enim fluuius est, de quo dictum est: Quoniam apud te est fons uite, qui unus multos facit impetus, quia in Petrum et in Paulum et in eorum consimiles, iuxta illud: Qui credit in me, flumina de uentre eius fluent aque uiue. Impetus, inquam, letificat ciuitatem Dei. Et hoc modo letificat, quia altissimus Deus scilicet sanctificauit, hoc est, confirmauit per impetum illum tabernaculum suum, id est, milites suos. Et uere sanctificatum  est tabernaculum, quia non commouebitur ullis tribulationibus a stabilitate fidei. Et hoc ideo, quia Deus est in medio eius, quia equaliter est omnibus fauens, omnibus presens, tanquam quod medium est, equaliter habens se ad circumstantes. Et hoc modo est in medio, quia adiuuit iam et adiuuabit eam scilicet ciuitatem dando constantiam Deus et hoc mane, id est, sedulo. Qui enim mane surgunt, seduli ad opera sua uidentur, et diluculo, id est, per illuminationem factam per impetum illum; uel adiuuabit eam mane, id est, per resurrectionem suam mane prima Sabbati factam, que fuit nobis ad diluculum, id est, illuminationem. Per resurrectionem suam enim Domini, qui prius mortem timebant adeo constantes facti sunt, ut non solum mortem non timerent, sed etiam desiderarent. Habet alia translatio: Adiuuabit eam Deus uultu suo. Quod si exponitur: Talibus signis ei aderit, ut presens sibi esse intelligatur.

Conturbate sunt gentes. Quia ciuitas Dei constans facta est in tribulatione, ideo gentes conturbate  sunt bona conturbatione. Que enim prius conturbabantur ut destruerent, modo conturbabantur ut edificarent. Et etiam regna, id est, reges prius erepti ut contradicerent, modo inclinati sunt ut adorarent. Nec hoc mirum, quia Dominus non solum hominum, sed etiam uirtutum, id est, supercelestium exercituum, qui prius locutus est per subiectam sibi creaturam, modo nobiscum ens, id est Emmanuel, quod est nobiscum, id est, nostre nature Deus. Et susceptor, id est, medicus noster, qui suscepit nostram infirmitatem curandam, et Deus Iacob, id est, omnium luctatorum et supplantatorum. Ipse, inquam, modo dedit uocem suam principaliter per seipsum et per apostolos, et ideo terra, id est, plebs gentilis, que cum prius esset puluis, modo facta est terra culta, modo est mota ut fructificet.

uenite et uidete. Quia Dominus uirtutum nobiscum ens, et susceptor noster factus dedit uocem suam, ergo omnes uenite passibus fidei ut credatis, et credendo  uidete ut uiuatis. uidete, inquam, opera Domini, que Dominus non solum hominum, sed etiam uirtutum nobiscum ens susceptor noster Deus Iacob  posuit ut prodigia, id est, miranda, et spectant super terram, id est, super illos qui de puluere sunt facti culta tibi auferens bella. Exponit opera illa, quasi dicat: hec, inquam, sunt opera que Dominus posuit, scilicet, quia Dominus auferens bella, id est, tollens omnem contradictionem et repugnantiam sancte doctrine, si non a paleis, saltem a granis usque ad finem terre, id est, in omni parte terre. In omnem terram exiuit sonus apostolorum, uel usque ad finem terre, id est, in tantum, ut illos qui prius rebellabant, facerent finem esse terre, scilicet, ut omnem terrenitatem in se finirent. Dominus, inquam, conteret arcum, id est, occultam impugnationem; et confringet arma, id est, manifestam impugnationem, et scuta, id est, defensionem male presumptionis, defensionem scilicet peccati comburet.  Et destruet igni, non quolibet, sed illo quem ipse uenit mittere in terram, et uult ut ardeat, scilicet, per dilectionem Dei et proximi. Ipse dico dicens: uacate, id est, uacuate uos uitiis, unde pleni eratis, ut impleamini uirtutibus. Et uidete, id est, cognoscite me esse Deum. Quod debetis cognoscere, quoniam ego reuera sum Deus, qui exsultabor, id est, glorificabor in uobis gentibus. Et tandem etiam exaltabor in terra Iudaica, quia de ea predictum est: Et reliquie salue fient. Ecce hic manifeste notat Iudeorum et gentium concorporationem, de qua in titulo predictum est. Potest et aliter psalmus iste a principio ordinari et construi, ut sic dicatur: Deus noster Dominus, scilicet, uirtutum nobiscum, susceptor noster Deus Iacob. Dedit uocem suam, et ideo terra mota est. Et quomodo mota sit, premissum est, uidelicet, quia gentes conturbate sunt, et inclinata sunt regna. Ipse, dico, qui est refugium et uirtus et adiutor in tribulationibus, que nimis inuenerunt nos. Cetera non mutantur.



IN PSALMUM XLuI. In finem, pro filiis Core Psalmus.



ARGUMENTUM.

Machabeorum persone carmen hoc quasi triumphale precinitur, quoniam, uictis gentibus uel Iudeis preuaricatoribus, templum est cum sacris ritibus instauratum. Item legendus ad lectionem Actus apostolorum, postquam ascendit Christus ad Patrem.



EXPLANATIO.

Titulus notus est, Christum et Christianos insinuans, quamuis ex persona filiorum Core totus sit hymnus cantatus, diapsalmatis tamen est interpositione diuisus. Primo modo commonentur gentes Domino laudes personare, quia populo acquisitionis cuncta subiecit, et in sua hereditate collocauit. Secundo ascensio Domini et regnum describitur, quoniam sancti ipsius sunt sine fine fruituri.



COMMENTARIUS.

 Omnes gentes, plaudite. Dominus Deus noster fidem, in qua stamus, ex qua uiuimus, per quam et saluamur, multipliciter uarieque per Scripturas sacras reuelauit nobis. Sacramenta quidem uerborum uarians, fidem tamen eamdem commendans, ut dum ordo dicendi uariatur, et res antiqua renouatur, sit homo in corde paratus retinere, et postea non sit piger eadem cogitare, et quod comedit, id est, audiuit, semper ruminare, ne inueniamur animalia immunda, sed munda, sicut in hoc psalmo res eadem que iam sepe in aliis psalmis predicta est iteratur. Cuius titulus est: In finem pro filiis Core, psalmus ipsi Dauid. Quod sic exponitur: Iste psalmus refertur in finem, cantatus a quibusdam filiis Core, id est, ut alii filii Core imitatores Christi eius passionis fiant. Psalmus, dico, attributus ipsi Dauid, id est, perfectioribus in corpore Christi. Est enim uox apostolorum sanctorum exhortantium nos ut Deo qui pro nobis descendit et mortem subiit gratias, in quantum  possimus, referamus; scilicet, ut ore et opere ei plaudamus, et in quem Iudei paruulum offenderunt, illum nos cognoscamus excelsum, et quem illi habuerunt irrisibilem, nos timeamus casto tamen timore terribilem. Potest uero, iuxta quosdam qui hunc psalmum cum superiori unum faciunt, ita ad predicta continuari, quasi dicat: Quia Dominus non solum in gentibus, sed et in terra Iudaica exaltabitur; ergo omnes gentes, plaudite Deo manibus, id est, in bonis operibus laudate Deum, et iubilate ei in uoce non qualicunque, sed exsultationis, id est, in exsultatiua laudatione. Siue enim tantum bene operamur, et uoce non laudaremus, siue e conuerso faceremus, pigri essemus, et ideo utrumque precipitur.

Quoniam Dominus excelsus. Ideo debetis, omnes gentes, Deo manibus plaudere, et uoce iubilare, quoniam Dominus, id est, Christus, prius paruulus, modo factus excelsus; prius derisibilis, modo factus terribilis, et modo rex magnus non solum super Iudeam,  sed super omnem terram. Ipse, inquam, subiecit populos Iudaicos nobis apostolis et preconibus, et non solum populos, sed etiam gentes, id est, gentiles, posuit sub pedibus, id est, sub affectionibus nostris, ita ut qui a nostris prius interficiebamur, ab istis honorabamur; et quia ab illis expulsi sumus, ab istis recepti simus. Et hoc modo quia et populos et gentes nobis subiecit, elegit assumendo, quam ante secula elegerat, disponendo, hereditatem suam, et de Iudeis et de gentibus nobis associando. Exponit que sit illa hereditas, scilicet, elegit speciem Iacob, id est, uiros speciosos significatos per Iacob, quia Iacob dilexit, Esau autem odio habuit. Duo enim fratres fuerunt in utero matris, pugnantes et se inuicem collidentes, quorum alterum Deus elegit, alterum reprobauit. Et accipitur alter, id est, Iacob in omnibus bonis, alter uero in omnibus malis.

Ascendit Deus in iubilo. Quasi aliquis diceret: Quomodo elegit Deus hanc hereditatem? Hoc modo,  scilicet, quia in celos ascendit, et inde Spiritum sanctum misit, qui corda nostra confirmauit, ut populi et gentes subiicerentur nobis. Sic quoque continuatur: uere Dominus excelsus, quia iam ascendit illuc quo sequi non potuerunt qui eum crucifixerunt. Et hoc in iubilo, id est, in immensa letitia et stupore apostolorum, et Dominus ascendit, in uoce angelice tube. Angeli namque consolati sunt apostolos stupidos, et a se quodam modo abalienatos, ascendente Domino, quasi dicant: Corpus quidem tollitur ab oculis uestris, sed Deus non separatur a cordibus uestris. uidete ascendentem, credite in absentem, sperate uenientem per occultam misericordiam, semper sentite eum presentem.

Psallite Deo nostro. Quia Dominus excelsus factus est et terribilis, et Rex magnus super omnem terram, ergo, omnes gentes, psallite et opere et uoce. Et cui debeant psallere exponit: Psallite Deo, scilicet, Deo Patri nostro, id est, nobis propitio. Psallite Regi nostro, id est, Filio, psallite et Spiritui sancto. Et  debetis psallere, quoniam Deus est Rex factus per cognitionem non tantum Iudeorum, sed omnis terre. Semper quippe Deus, uelit nolit, Deus rex est uniuerse terre; sed tamen tunc tantum Rex dicitur, quando regnare cognoscitur. Unde dicit Isaias: Qui eruit te Deus uocabitur uniuerse terre. Rex, inquam, Deus est, ergo psallite non insipienter, sed sapienter. Insipienter namque psallebant dum idola adorabant; sapienter uero nunc psallunt. quoniam Creatorem colunt.

Regnabit Deus. Ideo sapienter psallendum est, quia Deus regnabit, id est, regnare cognoscitur super omnes gentes, et si non in paleis, saltem in granis. Quod innuit cum dicit quia Deus sedet iam dispositione, sedebit etiam in re super sedem sanctam suam, id est, super animas iustorum. Preparate itaque uos Domino, et ipse sedebit in nobis quia Salomon dicit: Anima iusti est sedes sapientie.

Principes populorum. uere Dominus regnauit super gentes, quia suscitabit gentes de lapidibus et  faciet filios Abrahe. Quod sic dicit more prophete, loquens per presens de futuro: Principes populorum gentilium, qui quandiu lapidea corda habuerunt, disgregati a Deo erant, modo sunt congregati cum Deo Abraham, scilicet, facti filii ipsius Abraham, non carnem eius gerentes, sed fidem habentes. Et hoc ideo factum est, quoniam dii terre, id est, apostoli, qui habiti sunt quasi dii in terra, fortes, id est, in tribulatione et predicatione persistentes, sunt uehementer eleuati, id est, honorati et exaltati, Domino, scilicet, cooperante, et sermonem confirmante sequentibus signis. ualde namque elatus Petrus erat, cum etiam tactus umbre eius egros erigebat. Quare principes eius facile crediderunt, et fidem per eos susceperunt. uel aliter, quasi dicat: Ideo facta est receptio gentium, quia facta est expulsio Iudeorum. Quod innuit dicens: Quoniam dii, id est, Iudei, qui propter legem et prophetas aliorum comparatione erant quasi dii, fortes terre, id est, presumentes de  terrenitate sua, de seculari scilicet potentia et gloria, sunt eleuati uehementer, id est, tantum superbierunt, quod medicum qui ad ipsos uenerat necessarium sibi non putauerunt, et ideo eum occiderunt. Et sic illud completum est: Quia ex parte contigit cecitas in Isrel, ut plenitudo, etc.



IN PSALMUM XLuII. Psalmus cantici filiis Core secunda Sabbati.



ARGUMENTUM.

Aestimatione hominum ignorantium Deum, ex his que in ciuitate operatus est, magnus apparuit. Item legendus est ad Apocalypsin Ioannis, figura Ecclesie in Ierusalem future.



EXPLANATIO.

Secunda Sabbati est secunda dies a Sabbato, que nunc secunda feria uocatur, in qua die, sicut Genesis narrat, fecit Deus firmamentum in medio aquarum, et  uocauit illud celum, ubi sancte Ecclesie celsitudo prefiguratur, que uelut inter inferiores et superiores aquas suspensa, inferior quidem angelice sublimitati, sed mundane est conuersatione sublimior. Sicut ergo in uicesimo tertio psalmo prima Sabbati, qua facta est lux, resurrectionem Domini premonstrat esse canendam, sic et in presenti secunda Sabbati, qua factum est firmamentum, Ecclesie culmen ostendit. Cui filii Core, id est, Dominice passionis huius cantici psalmum resonant. In prima positione laudes Domino dicunt, quod Ecclesiam suam dilatans cunctis terrarum regibus potentiam suam ostenderit. In secunda gratias agunt de aduentu Saluatoris, commonentes antistites futuros ut gradus in Ecclesia distribuant, per quos Saluator possit agnosci, qui famulos suos eterna protectione custodit.



COMMENTARIUS.

Magnus Dominus et laudabilis. Dominus Deus noster per distinctionem operum suorum aliud nobis  innotuit, quam ipsa simpliciter opera. Legitur enim in libro Genesis sex diebus distinxisse opera sua. Et prima die fecit lucem, et diuisit eam a tenebris. Per quod nos aliud quam quod factum est intelligere uoluit; per lucem quippe prima die factam, intelligendum est quod per resurrectionem Domini nostri Iesu Christi facta nobis lux est, quia datus est nobis de tenebris ad lucem, de morte ad uitam reditus. Per eamdem autem lucem, a tenebris diuisam, intelligenda est separatio fidelium et infidelium. Qui enim credunt in mortem Christi, et eius resurrectionem, et similia, sunt lux a tenebris separata. Quia de his dicit Apostolus: Fuistis aliquando tenebre, nunc autem lux in Domino. In infidelitate uero permanentes, tenebre sunt. Et de hoc negotio prime diei habuimus superius psalmum quemdam in prima Sabbati, scilicet Domini est terra et plenitudo eius, orbis terrarum. In secunda uero die Sabbati, id est, in die secunda fecit Deus firmamentum, et stabiliuit illud in  medio aquarum, per quod firmamentum designatur Ecclesia, corpus illius capitis, de quo psalmus precedens in prima Sabbati loquitur. Que Ecclesia proprie accipitur in sanctis, qui non facile cedunt tentationibus huius seculi. Soli enim corroborati in fide, et fundati in caritate, digne appellantur nomine firmamenti. De quibus dicit Apostolus: Nos firmi infirmorum infirmitatem sustinere oportet. De Ecclesia quoque alibi dicit: Ecclesia Dei uiui, columna et firmamentum ueritatis. Et totum tempus ab ascensione Domini usque ad communem omnium resurrectionem potest uocari secunda Sabbati. In quo tempore per apostolos et precones sanctos constituitur hoc firmamentum, id est, Ecclesia, et consolidatur in medio aquarum, id est, malorum, quorum amaritudine circumdatur undique. De hoc firmamento non significante, sed significato, agitur in hoc Psalmo. Cuius titulus est: Secunda Sabbati laus cantici filiis Core. Quod sic intelligitur: Laus ista  cantici, id est, hymnus exsultationis, cantatur de secunda Sabbati, id est, de rebus significatis per res creatas in secunda Sabbati, propositus filiis Core futuris, id est, omnibus quicunque imitatores passionis Christi esse uoluerint, ut magis et magis proficiant. Et est uox prophete, uel cuiusque perfecti de priori populo, cognoscentis per Spiritum constituendam esse Ecclesiam, et exhortantis nos, ne nos subtrahamus, imo, quoad possumus, in hoc edificium ingredi nitamur, ut uiui lapides, si non quadrati, saltem qualescunque in eo fiamus. Quapropter ingreditur commendare hoc edificium, dicens ita: Dominus Pater futurus est magnus, id est, magnificus per bona opera, non in Babylonia, sed in ciuitate Dei nostri. Ciuitatem hic accipit collectionem fidelium, id est, Ecclesiam, que est ciuitas Dei nostri, per nostram naturam sumptam facti, quia pertinet ad uerbum incarnatum. Et Dominus etiam futurus est nimis, id est, ualde laudabilis, cum nec cogitatione apostatabit in monte sancto eius, id est, in Christo,  qui caput est huius ciuitatis. Et est mons sanctus conscissus de monte, id est, natus de Iudaico populo sine manibus concidentium, id est, sine manibus complectentium. Maria enim, de qua natus est, non cognouit uirum; hic autem mons creuit et factus est magnus mons, et impleuit uniuersam terram. Non sis ergo piger ascendere in hunc montem, quia ipse non fuit tardus uenire ad te dormientem. Non enim oportet te laborare, uel peregrinari, ut hunc montem inuenias, sed si hunc montem non ascendis, et in eo non proficis, tunc uero peregrinus eris.

Fundatur exsultatione. Duo posuit, ciuitatem, scilicet, et montem sanctum eius. Modo primum aget de ciuitate, postmodo aget de monte, dicens ita: Ciuitas regis magni. Cuius quia magnus magnam condecet esse ciuitatem, fundatur ab exsultatione, id est, ab exsultationibus uniuerse terre. Nullus enim uere exsultat, nisi qui in Deo exsultat. Et ostendit hoc per partes, scilicet, quia mons Sion, id est, quidam de  Iudeis, qui dicuntur mons Sion, id est, mons speculationis, propter legalium obseruantiam, sunt ciuitas regis magni, quia alter paries sunt. Et latera Aquilonis sunt etiam ciuitas regis magni, quia alter paries sunt. Latera aquilonis sunt homines desperatissimi de gentibus qui maxime adheserunt Aquiloni illi qui dixit: Ponam sedem meam ad Aquilonem, et ero similis Altissimo. In quibus quia superabundauit iniquitas, refrixit caritas, quod recte per Aquilonem intelligitur. Aquilo namque contrarius uentus calide plage meridionali est, quia frigidus est. Et ideo in Aquilone diabolus et omnes frigidi in caritate intelliguntur, qui sanctis uiris, qui uerum solem iustitie semper presentem habent, contrarii sunt. De his etiam fuit filius ille qui, deuorata substantia sua cum meretricibus, abiit in regionem dissimilitudinis, et adhesit uni principi illius regionis, Aquiloni, scilicet; sed tandem reuersus ad se, quia etiam Ecclesia de desperatissimis et perditissimis  constituenda erat, dixit: Surgam, et ibo ad patrem meum, etc. Ecce redeunte isto, duo populi, ecce duo parietes Ecclesie. Per illum enim qui reuertitur, gentilis populus intelligitur, qui adeo a patre suo recesserat, quod etiam idola adorabat. Per illum uero qui cum patre mansit, Iudaicus populus designatur, perseuerans in institutis legalibus, ex quibus duobus constituta est Ecclesia, et mons Sion et latera Aquilonis sunt ciuitas regis magni. Habent quidam libri, Montis Sion, quod sic construitur: ciuitas fundatur ab exsultatione uniuerse terre, montis Sion, id est, ab his qui de Iudeis conuersi exsultant. Et ideo ponit uniuerse terre, cum de solis Iudeis agat, quia inter ipsos Iudeos quedam tribus desperatissime erant, ut tribus Beniamin, de qua fuit Saulus et omnes principes illius populi.

Deus in domibus. Mons, inquam, Sion et latera Aquilonis sunt ciuitas regis magni. Et hoc modo, nam cognoscetur, id est, per euidentia signa presens esse  cognoscitur, non tantum in domo una, sed etiam in domibus eius ciuitatis, id est, tam in populo de gentibus, quam in illo de Iudeis. Quod dictum est contra arrogantiam Iudeorum, qui iactabant se de patre Abraham, et saluari se solos putabant; et merito cognocetur Dominus in domibus eius, cum  suscipiet tanquam bonus medicus eam infirmam sanandam, et tuendam. Et potest hec referri susceptio, uel ad occultam et continuam eius misericordiam, uel ad incarnationem uerbi.

Quoniam ecce. Quasi aliquis dicat: Contra quos opus est ut tueatur eam, dicit; uere opus est: quoniam reges, id est, non solum plebes, sed etiam seui principes, ut Diocletianus, Maximianus, congregati sunt ut impugnent eam. Et ecce  quia reges ipsi, quantumcunque in ritu diuersi, conuenerunt in hoc unum, scilicet, ut Ecclesiam destruerent, et Christianum nomen delerent; sed tamen ipsi iidem Reges, uidentes hanc ciuitatem sic  fundari, admirati sunt, etc. Potest in bono quoque predictus uersus legi, et sic ad supradicta continuari: Ideo dico quod latera Aquilonis sint ciuitas regis magni, quoniam non solum plebes de gentilibus, sed etiam reges, ut Constantinus et multi alii. uel generaliter Reges accipere possumus omnes illicitos motus suos bene regentes, qui omnes congregati sunt in hanc ciuitatem. Ecce, puta uerum quod dico, quia dissimiles moribus et lingua conuenerunt in unum, id est, in eamdem fidei concordiam. Quomodo autem hoc factum est? Hoc modo, scilicet, quia ipsi reges uidentes ciuitatem istam fundari sic, id est, tam euidentibus signis et miraculis, et quod unus paries esset ex preputio, alter ex circumcisione, admirati sunt in miraculorum exhibitione, conturbati sunt in conscientia delictorum, et sic commoti sunt ad penitentiam. Et hoc ideo, quia tremor, futuri, scilicet, iudicii, ex comminatione preconum, eos apprehendit. Ibi, scilicet, in tremore, erunt dolores in eis, ut dolores parturientis, id est, penitentis;  dolores dico non steriles, sed fructuosi, parturire namque sequitur fetus. Attende hic ergo conceptionem, et recognosce parturitionem. Isaias enim dicit: Ex timore tuo, Domine, concepimus, et spiritum salutis peperimus. Sic et hi reges ex timore Domini conceperunt timorem, et spiritum salutis postea pepererunt, quia credentes in eum quem timuerunt salui facti sunt. Et uere erunt eis dolores ut parturientis, quia tu, Domine, conteres naues Tharsis, id est, humiliabis superbiam gentilium, qui prius de incerto diuitiarum huius seculi tumuerunt in spiritu uehementi, id est, in timore nimio, propter futuri iudicii comminationem. uel in spiritu uehementi, id est, uitia comburenti, id est, in flagranti ardore caritatis Dei et proximi. Attende quod dicit: Naues Tharsis. Fuerunt qui dicerent per Tharsin designari Ciliciam, regionem opulentissimam et potentissimam, quia Tharsis ciuitas eius est metropolis. Alii quoque dixerunt quod ea ciuitas que nunc Carthago dicitur,  Tharsis etiam olim uocaretur. Quod nulli mirum debet uideri, cum eadem etiam Byrsa a corio tauri sit uocata. Cuius primordia per nauigationes et negotiationes tantum floruerunt, quod non indigne per naues Tharsensium superbia gentilium significatur, de incerto diuitiarum ita presumentium, sicut naute de incerto flatu uentorum. Similiter quoque si per Tharsim Cilicia designatur, non indigne per Ciliciam patriam opulentam et gloriosam superbia gentilium designatur. Potest et secundum nominis interpretationem congrue hoc dici. Tharsis enim interpretatur exploratio gaudii, per quod recte gentiles designantur, qui prius in terrenis et transitoriis gaudium explorabant, quia uere in eis beatitudinem esse putabant. Quorum naues, id est, superbiam et gloriam contriuit et humiliauit Dominus in spiritu uehementi.

Sicut audiuimus. Sic continuatur: Tremor apprehendit reges, ipsos dico dicentes: Sicut audiuimus, etc.  uel ita simpliciter potest continuari: Quia Dominus conteret naues Tharsis, id est, humiliauit superbiam gentium, ideo, sicut audiuimus promissum, sic uidimus completum; sicut audiuimus in promissionibus, sic uidimus in exhibitionibus. Ubi autem uidimus? scilicet, in ciuitate Domini, qui etiam uirtutum, id est, supercelestium exercituum dicitur Dominus. In ciuitate dico Dei nostri, id est, pertinentem ad ius uerbi, quod est Deus noster, id est, nostre nature particeps. Et hoc ideo, quia ipse Deus uerbum fundauit eam in seipso. Fundamentum enim aliud nemo potest ponere, preter id quod positum est, quod est Christus, non temporaliter quidem, sed fundatio eius manet in eternum.

Suscepimus, Deus. Hic manifeste agit de monte sancto, sicut et superius de ciuitate. Quasi dicat: Hoc modo Deus noster eam fundauit ciuitatem, quia, o Deus Pater, nos suscepimus illum qui non solum dicendus est misericors, sed ipsa misericordia emphatice.  Et si non in omnibus, saltem in medio templi tui, id est, in perfectis; templum enim Dei sunt omnes qui sacramenta fidei perceperunt. Sed qui inter nos formam pietatis habent, quia sacramenta perceperunt, sed uirtutem eius abnegant, quia opera pietatis non obseruant; hi, inquam, sunt quasi circuitus huius templi. Quoniam et formam pietatis habent, et uirtutem eius tenent, quia opera fidei exercent, hi in hoc templo medium sunt, et suscipiunt in se Dominum, quia in eis habitat fide et operatione; illi uero alii et suscipiunt et non suscipiunt. Suscipiunt per sacramenta, non suscipiunt per opera.

Secundum nomen tuum, Deus. Quasi dicat: Nos, inquam, qui in medio templi sumus, suscepimus, sed nunquid pauci per hoc, quia medium templi? Non, imo multi; quia, o Deus, secundum nomen tuum, id est, secundum hoc quod dilatatum et diffamatum est nomem tuum, sic, id est, ad eum modum dilatata est laus tua. Quasi dicat: Sicut ubique per precones tuos nominaris, sic ubique laudaris. uel aliter:  Laus tua est sic dilatata, sic magnificata, ut secundum nomen tuum sit, id est, secundum hoc quod conuenit nomini tuo, id est, maiestati nominis tui. Nam est extensa usque in fines terre, quia in omnibus partibus terre est, uel in illis est qui se fecerunt fines terre, nichil preter sola necessaria, et uix etiam ea, retinentes. Et ne aliquis erroneus dicat: Ergo pauci collocandi erunt ad dexteram, multi uero ad sinistram, et ideo Deus paucitatis dextrorum misertus, quosdam de sinistris transfert ad ipsos, obuiat huic errori propheta per Spiritum sanctum, dicens ita: Dextera tua, Domine, plena est non hedis, sed agnis, quia plena est iustitia, id est, talibus qui possint dici ipsa iustitia, quod est dicere: Nulli mali, sed soli iusti ad dexteram Dei collocabuntur. Et iusti erunt multi, mali uero pauci, quia nichil est tam obnoxium paucitati quam quod est debitum perditioni.

Letetur mons Sion. Quia ad dexteram ponentur tantum iusti. Et hi non erunt pauci, sed multi. Letentur  ergo qui ponendi ad dextram, qui uero positi sunt ad sinistram enitantur transferri ad dextram. Quod sic dicit: Letetur mons Sion, id est, letentur illi qui de circumcisione ponendi sunt ad dextram; et exsultent etiam filie Iude, id est, filii confessionis, scilicet, illi qui de gentibus per confessionem facti sunt tibi filii, quia et ipsi ad dexteram ponendi. Exsultent, inquam, Domine, non propter se, sed propter iudicia tua, id est, propter iusta precepta tua custodita. uel propter iudicia tua, scilicet, quia placuit tibi ut iudicares, quod ex parte cecitas contingeret in Isrel, et sic plenitudo gentium intraret. Unde debent exsultare et filie Iude, id est, filii confessionis, que recepte sunt, et etiam fideles de Iudeis, qui excecati non sunt. uel propter iudicia tua futura, iam partim euasa, scilicet, in spe. Spe enim salui facti sumus, tandem prorsus euadenda, uidelicet, quia non cadet unum granum in multitudine palearum comburendum.

 Circumdate Sion. Hactenus locutus est quasi de his qui medium templi sunt; nunc conuertit se ad eos qui circuitus templi sunt, hortando eos ut fiant medium, quasi dicat: Ponendi ad dexteram exsultent, uos uero positi ad sinistram, qui adhuc estis circuitus templi, circumdate Sion in mediam et non mala circumdatione, scilicet, ut insidiemini ei, sed complectimini eam per dilectionem, ut imitemini, et narrate que narretis non in temeritate uestra, sed in turribus, id est, in auctoritate turrium eius, id est, freti auctoritate sanctorum apostolorum, qui sunt turres eius ciuitatis, de qua alibi dicit: ualida est sicut mors dilectio. Sicut enim potens fuit diabolus ad destruendum, ita Christus, quem sola caritas ad nos uenire fecit, ad reficiendum; sicut ille ad deiiciendum, ita iste ad erigendum. Ponite, inquam, corda uestra in uirtute, et in hac uirtute distribuite, id est, distributim accipite domos eius. Quasi dicat: Due domus huius ciuitatis sunt. Illi cui circuitus templi, et qui medium eius sunt. Quos distributim  debet accipere quiuis fidelis, medios quidem ad imitandum, circumentes uero, ad deuitandum. uel per domos, quasi diuersas familias possumus accipere; una enim quasi familia sunt eminentes in castitate, alia in largitate, et sic secundum propria dona Spiritus sancti diuerse sunt familie, quas distribuere debent. Ut in istis hoc imitentur, in illis illud, et sic in singulis que bona sunt. Ideo dico ut hec faciatis, ut bonum exemplum aliis sitis, scilicet, ut enarretis, non solum in presenti filiis uestris, sed etiam enarretis posteris uestris in alia progenie futura, hoc, scilicet, quoniam hic Deus qui susceptus est, in medio templi, est Deus noster, id est, Deus nostre nature, hoc est, et uerus Deus et uerus homo, manens in eternum et in seculum seculi. Et ipse per seipsum, non per sibi subiectam creaturam reget nos in bonis operibus hic, et sic perducet nos in eterna secula.



IN PSALMUM XLuIII. In finem, filiis Core psalmus.



ARGUMENTUM.

Communis exhortatio ad omnes homines dirigitur, ne seculi diuitias magnipendant, sed pro his potius, si forte affluant, Deo gratias referant, easque pro eterna requie dispensent. Item uox Ecclesie super Lazaro et diuite purpurato.



EXPLANATIO.

Tituli huius uerba cuncta trahunt ad Dominum, illiusque cruore redemptos. Per totum psalmum uerba sunt omnipotentis Filii. In prima sectione narrat qualia dicturus uel daturus sit fidelibus tempore incarnationis sue; in secunda que sint stultis uentura, in tertia que iustos impiosque secutura sint. In quarta commonet suos, ne timeant diuites seculi, qui omnia bona sua cum luce relinquant.



COMMENTARIUS.

Audite hec, omnes gentes. Titulus est talis: In finem filiis Core psalmus Dauid. Hoc est, iste psalmus  Dauid prophete uel cuiusque fidelis perfecte anime de priori populo, uel de posteriori relatus in finem proponitur filiis Core, ad hoc scilicet, ut deuitent usitatam peruersionem. Usitata enim peruersitas in hominibus est, quod cum deberent uiuere secundum Dei uoluntatem, potius uolunt Deum uiuere secundum suam uoluntatem. Et dum ipsi nolunt corrigi, uolunt Deum deprauari, arbitrantes non esse iustum quod ipse uult, sed quod ipsi uolunt. Et qui diligunt eum propter terrena commoda, et bona temporalia, murmurant aduersus eum, cum uident bonos tribulari, malos prosperari, quasi non dignetur regere humana, non curet hec infima. Contra tales loquitur diuinus sermo etiam in hoc psalmo. Ad quem non oportet ut nos attentos uos faciamus, quia ipse propheta uos satis reddit attentos; et non solum uos, sed omnes homines iustos, siue iniustos, dicens ita: Omnes gentes, id est, gentiliter adhuc uiuentes, audite hec que dicam, ut corrigamini. Quare dicit omnes gentes?  nunquid uox ita clamosa erat, ut omnes possint audire? Non utique, sed preuidit per Spiritum sanctum, illud quod in illo uno populo Iudaico fuit scriptum et lectum, per omnes gentes reuelandum esse atque relegendum. Et ideo dixit: Audite, omnes gentes, et uos etiam omnes qui habitatis orbem, percipite hec auribus. uidetur hoc esse repetitio, nisi forte dicamus, quod prius alloquitur iniquos, hic uero iustos. Et querat aures illas, quas Dominus requirit in Euangelio dicens: Qui habet aures audiendi audiat. Illi enim soli aure audiendi audiunt, qui inhabitant terram, id est, carnem suam, non quos ipsa inhabitat, hoc est, qui non subiacent carni sue, sed dominantur ei, illicitos motus omnes bene regendo, neque portantur a lecto doloris, imo ipsum portant. Et ideo dicit: Omnes qui habitatis orbem, id est, qui inhabitando et excolendo terram carnis uestre facitis eam orbem, id est, orbiculatam et perfectam: uos, inquam, percipite hec que dicam; et non simpliciter,  sed auribus, id est, aures audiendi. Quasi dicat: Nunc quidem boni et mali commistim audite, quia quando erit tempus disgregationis, tunc apparebit qui audierunt cum causa, quique sine causa. Sine causa enim audiunt, in gentilitate permanentes; cum causa uero audiunt, qui orbem inhabitant. Audiant, inquam, hec quique terrigene, id est, omnes imaginem terreni portantes, et hereditatem in terra sibi querentes, uelut gigantes super pectus suum gradientes, qui serpentinos pedes habebant, quia de terra erigere se non ualebant. Et omnes filii hominum, id est, portantes imaginem filii hominis, id est, Christi. Et ideo filii, id est, imitatores uerorum hominum, patriarcharum, scilicet, et prophetarum, ipsi etiam audiant hec. Terrigene quidem audiant, propter iudicium; filii uero hominum propter premium. Et est repetitio, per grauiora tamen et expressiora uocabula. Expressius enim hoc nomen terrigena malitiam notat, quam gentes. Diues quoque et pauper  collecti in unum, quia in eadem area mista sunt palee et grana, simul audiant nunc docentem, ne separatim in futuro Deum audiant iudicandum. Audient enim tunc diuites: Ite, maledicti, in ignem; pauperes uero: uenite, benedicti, etc. Diues uocatur, qui uel habet diuitias, et inde inflatur; uel qui non habet, sed habere uult, ut inde extollatur. Similiter pauperes dicuntur, qui nec habent, nec curant habere, uel si habent, sunt tanquam non habentes. Non enim consulit Deus arcam uel cellam uinariam, sed consulit conscientiam, et hoc modo multi qui non sunt diuites corpore damnose diuites sunt corde, et multi diuites corpore salubriter pauperes sunt corde. Tales pauperes diuites illi erant, de quibus Apostolus Timotheo dixit: Precipe diuitibus huius seculi, etc.

Os meum loquetur sapientiam. Ideo que dicam debetis audire, quia quedam magna erunt. Nam os meum loquetur sapientiam ueram; et quia multi sapientiam loquuntur ore, non tamen ex corde, ut populus ille de quo dictum est: Populus iste labiis me  honorat, cor autem eorum longe est a me: quia meditatio proprie cordis est, ideo subdit: Et meditatio cordis mei, id est, cor meum meditans, non negligens loquetur prudentiam, scilicet, ut quisque prouideat cur timendum sit in die mala, et sic laboret ut ibi non timeat. Et est dicere: Que dicam non ore tantum dicam, sed ex corde proferam. Et ne putaremus quod loqueretur ex suo ore, et ex suo corde, et ideo uilipenderemus, dicit quia que loquetur prius audiet aure audiendi, a ueritate intus sibi presidente. Multi enim loquuntur, qui quod dicunt non audiunt. Quales sunt omnes illi qui dicunt et non faciunt. De quibus Dominus dicit in Euangelio: Super cathedram Moysi sederunt Scribe et Pharisei; quecunque dixerint uobis, facite, secundum uero opera eorum nolite facere. Et ideo dicit iste quia prius audiet, et deinde aperiet. Et hoc quod dicit: Inclinabo in parabolam aurem meam, quod est dicere: Priusquam loquar, humiliabo uim audiendi in me, ut ueritate intus presidente  audiam. Humiliabo dico in parabolam, quia necesse est ut adhuc parabolice audiam, quia quandiu in hoc corpore sumus, a Domino peregrinamur, et ex parte tantum uidemus. Unde Apostolus: uidemus nunc per speculum in enigmate. Quantumcunque enim aliquis resculpet et excolat cor suum, quantumcunque ad interiora uidenda confugiat, tamen dum in hac corruptione sumus omnes, uisio quam habemus est quasi enigma, uel parabola, id est, similitudo obscura ad illam uisionem quam soli boni habebunt post hanc corruptionem; erit tamen ibi corporalis uisio Christi communis, sicut et hic fuit bonis et malis, quia dictum est: uidebunt in quem transfixerunt. Solis autem dilectoribus illa uisio reseruatur, de qua Dominus dicit: Si quis diligit me, diligetur a Patre meo, et ego diligam eum, et manifestabo ei meipsum. Et de hac dictum est: Tollatur impius, ne uideat gloriam Dei. Nec hec uisio exterioribus, sed tantum interioribus oculis poterit uideri. Inclinabo, inquam, aurem, ut  audiam, et deinde aperiam propositionem meam, id est, illud quod posui me ostensurum in psalterio, id est, in corpore per operationem. Sicut enim musicus aliquis utitur psalterio, ut instrumento ad sonum aliquem perficiendum, sic anima utitur instrumento corporis, ad id quod a ueritate interius audiuit aperiendum. Expressius enim cognoscitur quando in dictis et factis aperitur.

Cur timebo in die mala? iniquitas calcanei mei circumdabit me. Sic continuatur: Dico quia aperiam propositionem meam. Hec autem est illa propositio: Ego uel quis alter cur timebimus in die mala? Ideo scilicet, quia iniquitas calcanei circumdabit nos, quasi dicat: Hec causa timoris in potestate liberi arbitrii mei est, ut possim eam admittere, uel uitare. uitabo, et sic in die mala non timebo, sed gaudebo. Dies mala est dies calamitatis et miserie, que multis erit mala, multis etiam bona. Sicut enim mala perituris, ita bona saluandis. In qua perfectus iste qui hic loquitur timere se dicit, non propter se, sed transferendo alios  in se. Quod autem dicit: Iniquitas calcanei mei circumdabit me, sic potest accipi, ut per calcaneum, qui pars pedis est, pes totus intelligatur; et postea id per quod fit , scilicet, pes pro uia. Etsi calcaneus noster erunt uie nostre, uie, scilicet, praue. Quidquid enim ex nostro habebimus, prauum erit; quod uero ex Deo, bonum est. Et erit hec sententia: Iniquitas calcanei mei, id est, uiarum mearum, que praue sunt, circumdabit me, id est, opprimet me in die mala. Et hec erit timoris mei, uel cuiuslibet causa. Sed quia in potestate liberi arbitrii nostri est ut prauas uias insistamus, uel non uitemus uias prauas, et insistamus uiam rectam, illam scilicet que dicit de se: Ego sum uia, et ueritas, et uita, et sic non timebimus, imo gaudebimus. uel aliter, per calcaneum facile subruimur, quia magis ei innitimur, et ideo per calcaneum peccata illa signantur, quibus facilius ad interitum subruimur, criminalia, scilicet. Iuxta quod sic dicetur: Iniquitas  calcanei mei, id est, iniqua subuersio mea, criminalia, scilicet, peccata circumdabunt me in die mala, et ideo timebo. uel aliter: Calcaneus extrema pars pedis est, et ideo per calcaneum designatur finalitas operum, in quam nobis diabolus maxime insidiatur, quia si finis malus fuerit, precedens uita nichil ualebit. Ut aliter: Per calcaneum in quo firmius stamus status noster designatur, humilitas, scilicet, et caritas, que semper in nobis diabolus per eorum contraria destruere conatur. Dicit enim beatus Gregorius: »Quia non curat ut nostra tollat, sed ut caritatem in nobis feriat.« Talis ergo sententia est: Ideo in die mala timebo, quia iniquitas calcanei mei, id est, iniqua subuersio eius, in qua firmius stare debui, id est, caritatis et humilitatis, circumdabit me, id est, opprimet me ibi. uel aliter: Per calcaneum, qui terre adheret, carnalia desideria designantur, quibus nos inherentes facile labimur. Et ideo magis in hac re insidias incentoris patimur,  cuius caput conterere debemus. Unde Eue et serpenti dictum est: Ipse insidiabitur calcaneo tuo, tu conteres caput eius. Serpens enim, id est diabolus, calcaneo, id est, lapsui carnis nostre semper insidiabitur, ut per id nos decipiat in quo fragiles sumus. Sed nos caput eius, id est, principium suggestionis eius ad petram, id est, Christum, conterere debemus, ne ad effectum, scilicet, producatur, quia beatus est qui tenebit et allidet eum ad petram. Sed quia quasi dicat in potestate mea est, hec omnia uel deuitare deuitabo, et sic nichil timeo.

Qui confidunt. Describit qui sint illi qui timeant in die mala, uel quos iniquitas calcanei circumdabit, omnes illi scilicet qui confidunt in uirtute sua. Potest quoque superior uersus totus sub interrogatione, si quis nolit dicere, quod perfectus ille qui hic loquitur, alios in se transferendo, timeat, sed sit quasi dicat: Ego uel quiuis perfectus, cur timebimus in die mala? Nunquid enim iniquitas calcanei mei circumdabit  me? Utique non, quia solos illos circumdabit, qui confidunt in uirtute sua, id est, de se presumentes, et non in Domino sperantes, et qui gloriantur in multitudine suarum, id est, terrenarum diuitiarum, non in Domino, qui promittit humilibus altitudinem, elatis minatur damnationem.

Frater non redimit, etc. Gloriantur, inquam, in diuitiis, in quibus non est gloriandum, quia nec etiam in amicis, quod pretiosissimum genus est diuitiarum, non est gloriandum. Et uere in amicis non est gloriandum, quia homo simpliciter, quantum cunque sit amicus, non redimet aliquem a uentura ira. Et uere homo non redimet, quia etiam frater homo non redimet. Frater iste homo est ille qui uerus Deus et uerus homo est; qui dixit: Ite, nuntiate fratribus meis, et cum quo Patrem Deum communem habemus. Unde necesse est ut quisquis uocat illum Patrem uocet et hunc fratrem. Qui homo frater, licet omnes communiter redemerit, si ad eum accesserint, illos tamen non redemit, qui sanguinem  iusti conculcant, et pretium suum non bibunt, id est, qui non delectantur in passione eius, sed in uacuum gratiam Dei recipiunt; unde Apostolus: Hortamur uos ne in uacuum gratiam Dei recipiatis; frater, inquam, homo non redimit eum, et hoc ideo, quia non dabit Deo, id est, illi homini fratri placationem suam, id est, proprie ad ipsum pertinentem, scilicet, non exhibent ueram humilitatem et ueram obedientiam, per que ipsum placatum sibi reddat, sicut et ipse Patrem per ea placauit. Quod est breuiter dicere: Quia non imitatur eum, et quia non dabit pretium redemptionis anime sue, id est, per quod redimat animam suam. De hoc pretio dicit Dominus in Euangelio: Facite uobis amicos de mammona iniquitatis. Mammona syriaca lingua est pecunia, et pecunia est iniqua, quia dicit beatus Hieronymus: »Omnis diues aut est iniquus, aut heres iniqui. Hoc autem summa iniquitas est, si quod Deus fecit commune, aliquis sibi soli priuatum uelit facere.« Alibi rursus dicit  Dominus: Facite uobis sacculos non computrescentes, thesaurum non deficientem in celis, quo fur non accedit, et tinea non corrodit. Ille enim pretium redemptionis anime sue uere dat, qui digne eleemosynam dat, id est, qui et seipsum et sua dat. Unde dictum est: Date eleemosynam, et ecce omnia munda sunt uobis. Non dabit, inquam, pretium pro anima sua, et ideo laborabit in eternum, id est, temporali eius sollicitudini addetur sollicitudo eterne miserie. Et sic licet eius uita finiatur, labor tamen non finietur. Et ipse ueniens in finem uite sue, deliciose scilicet, quam sibi elegit, uiuet adhuc, non ut coronetur, sed ut puniatur in inferno.

Non uidebit interitum. ideo merito labor eius erit eternus, quia ipse neque uidet neque uidebit, id est, non attendet uerum interitum, interiorem, scilicet, sed tantum exteriorem, cum uiderit sapientes exterius morientes. Dicit enim ita: Ecce hic sapiens erat, seruire Deo omnibus modis satagebat; et tamen mortuus  est. Quid profuit ergo ei sanctitas sua? uel quid iuuit eum bonitas sua? Nihil utique. Ergo dum uiuam epulabor, gaudebo. Nec in sanctitate huiusmodi laborabo. Et hec dicens miser exteriorem tantum, et non uerum mentis attendit interitum. Et quia uerum non attendit interitum, ideo insipiens et stultus peribit simul, id est, in corpore et anima. Insipiens est, quisquis non attendit in quanta hic sit miseria; stultus uero, qui sibi non prouidet in futuro.

Et relinquet alienis diuitias suas. Peribunt quidem stultus insipiens, et pereuntes diuitias suas, in quibus scilicet gloriabantur, relinquent illis qui nichil sibi nec eleemosynis nec orationibus proderunt. Nam et si relinquent nepotibus uel filiis, relinquent tamen eis ut alienis, id est, nichil sibi proficientibus. Nihil enim proderit alicui post mortem, nisi quod secum hinc portabit, aut nisi talis fuerit, qui hoc promeruerit, ut orationibus et eleemosynis possit iuuari. Relinquent quidem alienis, et nullam utilitatem habebunt  inde, nisi quod sepulcra eorum marmorea sunt, domus illorum in eternum, id est, ita ornantur ab illis alienis sepulcra illorum, quasi credant eos eternaliter ibi mansuros. Ornant enim locum ubi corpus ponatur, sed non attendunt ubi spiritus apud inferos torqueatur. Propterea quoque ab eisdem alienis habent hoc aliud inutile, scilicet, quod tabernacula, id est, palatia eorum, a quibus quia migraturi sunt, dicuntur tabernacula entia in terris suis, id est, in prediis suis; illa, inquam, tabernacula per inhabitatores suos uocauerunt nomina sua, relinquentium, scilicet, id est, agunt memoriam eorum in anniuersariis eorum, cientes eos nomine, et bene se saturantes; et hoc non tantum fit in filiis, in nepotibus, sed in progenie decedenti et in progenie subsequenti, id est, in omnibus posterioribus, qui ritus, ut fertur, et fuit et adhuc est gentilium. Nos uero transtulimus illum in religionis obsequium, ut in anniuersariis nostrorum, scilicet, patrum non eos nominibus  euocemus, sed Deum pro ipsis per missarum celebrationes et eleemosynas inuocemus.

Homo cum in honore esset. Quasi dicat: Tales, inquam, non dantes Deo placationem suam, neque pretium redemptionis anime sue, et relinquentes alienis diuitias, perditi sunt, quia in eternum laborabunt, et inde non sunt ipsi excusabiles, et auctor accusabilis, imo ipsi accusabiles, et auctor excusabilis, quia ipse auctor tales eos fecit, qui ratione possent uti, sed culpa eorum hoc est factum, ut essent sicut equus et mulus, quibus non est intellectus. Quod sic dicit: Homo cum in honore esset positus, quia ad imaginem et similitudinem Dei factus, et ratione uti posset, non intellexit, id est, non intelligenter egit, quia rationem non attendit. Unde reliquit alienis diuitias suas. Nam si intelligenter ageret, potius illi fratri homini, de quo supra dictum est, eas commisisset, membra eius fouendo atque uestiendo, qui ipsas multiplicatas ei restitueret. Et quia non intelligenter egit, ideo comparatus est iumentis insipientibus,  id est, curuatus est in hec terrena, sicut bruta animalia, que natura finxit prona, atque uentri obedientia. Ex hoc factus est illis uere similiter, scilicet, ut rationis usu careret, sicut et illa. Attende humanum genus totum per hominem hic designari, quod in primo homine rationis damnum pertulit.

Hec uia illorum scandalum ipsis. uia accipitur pro uita. Et est quasi dicat: Talis uita illorum quos supra diximus, scilicet, non intelligenter hoc et illo modo agere, et iumentis insipientibus similes esse, sit ipsis tantum ad scandalum, id est, ad damnationem eternam, non tibi, o Christiane, cui loquor, id est, tu non approbes nec insistas talia qualia illi insistunt, ne et tibi sint ad scandalum, sicut illis sunt. Et ideo dico illis sint ad scandalum, non tibi, quia postea, id est, postquam ipsi sic institerint, si male uixerint, complacebunt, id est, aliis sicut et sibi placere uolunt. Et hoc in ore non Dei, sed suo, id est, talia persuadenti, quod est dicere: Ad hoc aliis  placere uolunt, ut que ipsi praue insistunt, eis persuadeant. uel aliter: Hec uia illorum, scilicet, non intelligenter agere, est ipsis ad scandalum, id est, ad offensionem et damnationem, uidelicet, quia se factos ad honorem Dei non attenderunt, et tamen postea, id est, postquam sic interius scandalizati et similes iumentis facti sunt, complacebunt, id est, complacere et Deo et sibi, suisque similibus, et ueri predicatoribus. uolunt Deo quidem, quia de abundantia frugum et dominorum suorum ei gratias agunt, exterius ei benedicentes, cui corde maledicunt; sibi uero suisque similibus placent, dum infirmitatem suam accusant et dicunt. Nos naturaliter infirmi sumus, et ideo non possumus quin fragilitati nostre consentiamus, et similia. Predicatoribus quoque ueri placere uolunt, dicentes: Domino nichil sanctius, nichil rectius, quam ieiunare, eleemosynam dare, et cuncta que dicitis facere, sed tamen hec eadem in cordibus odiunt. Adhuc quoque principium  uersus huius aliter dici potest, ita, scilicet: Homo quidem positus est in honore, quia ad imaginem et similitudinem Dei factus est, sed tamen hac uia, imago, scilicet, et similitudo Dei, que debent esse uia illorum, quia hoc attendere deberent, cum aliqua mentio inde fit, est illis scandalum, quia audire nolunt, uel est eis scandalum, id est, iter ad eternam damnationem, quia negligunt. Et tamen posteaquam sic deprauati sunt, complacebunt, sicut predictum est.

Sicut oues in inferno. Quasi dicat: Quia scandalizati sunt, et tamen complacere uolunt, ideo sunt positi in inferno interiori, id est, in cecitate mentis, ipsi dico entes sicut oues, id est non spiritu feruentes, sed debiles ut oues, et herbam tondentes, id est, carnales delicias appetentes. Et quia positi sunt in inferno entes sicut oues, ideo mors, id est, diabolus depascet eos, id est, erit pastor eorum. Diabolus autem ideo mors dicitur, quia causa et mortis anime et mortis corporis fuit, cum primo homini ut in regionem dissimilitudinis a Deo suo recederet suasit.  Ibi enim mors anime facta est, quam pena mortis corporalis subsecuta est. Et sicut uita, id est, Christus pastor omnium illorum quorum conuersatio in celestibus est ad salutem, ita diabolus est pastor omnium illorum, qui animum in terrenis figunt ad damnationem. uel sic potest dici: Mors depascet eos, id est, comedet eos, quia delectabitur in eis. Serpenti enim, id est diabolo, dictum est, quia terram, id est, malos, comedet.

Et dominabuntur eorum. Quasi dicat: Quia mors depascet illos positos in inferno, necesse erit ut persequantur pios, et tamen nulla cura, quia et si nunc dum tempus hiemis et noctis est, dum herbule uirent et arbores arent, impii secundum carnem uideantur opprimere iustos, tamen ueniente estate aliter erit, quia in matutino, id est, in mane illo, quando uerus sol iustitie apparere incipiet, quod mane erit sine succedente nocte, tunc iusti dominabuntur eorum, scilicet, impiorum, iuxta illud: Iudicabunt sancti  nationes, et dominabuntur populis. Et ideo iusti dominabuntur eorum, quia ipsi peribunt, quoniam auxilium eorum presumptum in hac uita a gloria eorum, id est, a diuitiis et ab amicis et ceteris talibus, ueterascet, id est, annichilabitur, eis positis in inferno exteriori, ibi, sicut prius fuerant in inferno interiori hic positi.

uerumtamen Deus redimet. Sic continuatur: Tales, quales prediximus, non dantes Deo placationem suam, etc., frater homo non redimet, sed tamen Deus redimet animam meam de manu inferi, id est, de conformatione talium inferorum, et de potestate etiam inferni exterioris, cum iam acceperit me inde. Assumendo enim me per naturam meam de uirginis utero et de sepulcro, assumendo me quoque per mihi consimiles post uictoriam mortis, ab inferis - accepit me iam de ipso inferno exteriori, unde certus sum quia tandem etiam me accipiet. Sic dicetur hoc, secundum quod uox est alicuius de posteriori  populo; si uero loquatur hic aliquis de priori populo, tunc Acceperit dicetur de futuro, quasi ille per Spiritum sanctum hoc preuidens certissime futurum esse denuntiet. Ita quoque dici potest: uere eruet me de potestate inferorum, cum iam acceperit me de massa perdendorum. Quisquis enim particeps est resurrectionis prime, particeps erit et secunde.

Ne timueris. Quasi dicat: Quandoquidem hi quos mors depascet, in futuro peribunt, iusti uero dominabuntur, ergo tu, Christiane, qui hactenus murmurabas contra Dominum, quia uidebas bonos tribulari, et malos prosperari, ne timueris amplius frustra te Deo credidisse, cum quiuis impius homo fuit diues factus, et maxime cum etiam gloria domus eius, pecunia, scilicet, amici, possessio et similia, fuerit multiplicata, sed potius ac si dicat: Si uides eum florentem, attende eum tandem morientem, et postmodo arescentem.

Quoniam cum interierit. Ideo cum talia uideris,  timere non debes, quoniam nichil ei proderit, quia cum interierit, non sumet omnia illa secum. Nihil etiam preter peccata portabit secum. Et uere non sumet secum omnia, quia gloria eius qua ipse sibi hic elegit, non descendet cum eo ad inferos, imo quod reputauit ad gloriam, uertetur ad ignominiam.

Quia anima eius. Merito non descendet cum eo gloria; quia ad maiorem cumulum peccatorum non deerunt ei, dum uiuet, fomenta adulatorum. Quod sic dicit: Anima eius, id est, animalitas eius benedicetur lingua adulatorum in uita ipsius, quam ipse elegit, scilicet, in uita defluente deliciis. Quia dicent de eo adulatores: Iste equidem bene uixit dum uixit, imo certe male uixit dum uixit, quia male secum egit. Quidquid enim iucunde hic ingerit, tristissime in inferno digerit, et cuius uita hic benedicitur, spiritus eius in inferno torquetur; et ideo etiam merito nullam habebit gloriam, quia hoc aliud accedit ad cumulum miserie eius, scilicet, quod confitebitur tibi, id est, laudabit te tunc tantum, cum  benefeceris ei, id est, cum aliquid prosperabit; maledicet uero tibi, cum damnum aliquod patietur.

Introibit usque in progenies. Quia et uita ipsius benedicetur, et non nisi conductus tibi confitebitur. Ideo introibit usque, id est, ualde, in progenies suorum patrum, id est, ualde assimilabitur patribus non Abraham, non Iacob, et aliis iustis, sed patribus suis, id est, Cain et Sauli et aliis impiis, ut etiam apud inferos participet eorum miseriis. Et ideo non uidebit lumen, id est, non cognoscet Deum, qui est uerum lumen, cecatus usque in eternum, id est, donec a tenebris somniorum deferantur in eternas tenebras tormentorum, ubi ueri luminis eternaliter expers erit.

Homo cum in honore. Quasi dicat: Hec inde auctor accusabilis, et ipsi excusabiles; imo e conuerso quia auctor in honore imaginis et similitudinis sue eum posuit, sed miser homo se inde deiecit, quia cum in honore esset non intellexit, etc.



IN PSALMUM XLIX. Psalmus Asaph.



ARGUMENTUM.

In priore psalmo ad omnes homines sermonem direxit, nunc ad Iudeos loquitur, consternare uolens et emendare peccantes, qui, uirtutum negligentes, solas curarent hostias. Quod totum exsequitur terribiliore suggestu, quasi tribunal iudiciale describens, ut sit tota compellatio Dei plena terroris. Item legendus ad Euangelium Matthei.



EXPLANATIO.

Asaph filius fuit Barachie de familia Gerson, filii Leui, qui in Paralipomenon legitur, electus inter quatuor cantorum magistros, ut instrumentis musicis Domino psalmos resonaret; qui non auctor psalmi huius, sicut et de aliis dictum est, sed musicus existens egregius. In hoc tamen titulo meruit ob significantiam sui  nominis adhiberi (interpretatur enim Synagoga, sed hic illa fidelis Synagoga loqui intelligenda est, que et uenturum Christum credidit, et uenientem libentissime suscepit. Sciendum plane quod hic psalmus utrumque Domini prophetet aduentum. In prima sectione fidelis Synagoga loquitur, que nunc est in populis Christianis, de primo et secundo aduentu Domini Christi. In secunda Christus ipse commonet populos, ut, uictimis pecudum derelictis, sacrificium laudis immolent. In tertia Synagoga reloquitur, imputans peccatoribus nequitias suas.



COMMENTARIUS.

Deus Deorum, Dominus locutus est. Talis est titulus: Psalmus Asaph. Asaph fuit unus de precentoribus a Dauid electis. Nec ideo psalmus iste Asaph inscribitur, quod ab ipso sit compositus, quia legitur et uerum est Dauid omnes psalmos composuisse, sed ideo sic intitulatur, quia nominis huius mysterium  recte ei adaptatur. Asaph enim congregans uel congregatio interpretatur. Et in hoc psalmo loquitur priorum congregatio, quia non defuerunt in populo illo qui, reuelante Spiritu sancto, intelligerent illud sacerdotium et sacrificium Aaron atque testamentum immutandum, et hi tales hic loquuntur, admonentes pueros suos, ne se excusabiles putent, cum a prioribus temporibus certum et manifestum habeant unde non possint dissimulare posse se intelligere tempus uisitationis, tempus plenitudinis et gratie. Nec miretur cum uiderit legem datam per seruum et testamentum immutatum, quia presto aderit Dominus Sabbati et legis, non soluens legem, sed adimplens. Et dicit ita: Dominus, non quiuis, sed qui est Deus deorum, id est, Deus iustorum, Deus deificatorum. Si enim est iustificans, est et deificans, quia de iustis dictum est: Ego dixi: Dii estis. Unus namque Deus est per naturam, multi per gratiam; unde natus est ex substantia Patris, multi facti ex eius gratia. Unde Apostolus: uidete qualem gratiam nobis Deus dederit, qui  et filii Dei uocamur et sumus. Et Ioannes: Charissimi, fili, Dei sumus, nondum apparet quod erimus; cum autem apparuerit in gloria, similes ei erimus. Ille unus quidem similis nascendo, nos similes uiuendo, nos similes tantum, non equales; ille uero unus ideo similis, quia consubstantialis, ceternus et cequalis. Et ille unus tanquam erga nos dilectionem habuit, quod coheredes suos nos esse uoluit. Hereditas autem illa non minuitur copia possessorum, non angustior fit numerositate coheredum, tanta est enim in multis, quanta in paucis. Nunc ad litteram redeamus. Dominus Deus deorum ens locutus est. Quasi dicat: Qui olim locutus est per prophetas, per patriarchas atque per apostolos, loquitur per semetipsum et per apostolos suos. Loquitur etiam per nos, quandocunque aliquid ueri dicimus. Loquitur per multa uasa, et per multa organa, ipse ubique sonando, ipse ubique inspirando. Loquitur, inquam, Dominus, et loquendo uocabit, et per se et per suos terram. Et quousque eam  uocabit?

A solis ortu usque ad occasum eam uocabit. Quod est dicere: Tantam eam uocauit, quantam et creauit. Non uero solam Africam eam uocauit, sed Africam non separauit. Et quantam uocauit, tantam et redemit. Patres autem contradicentes condemnauit. Et unde incepit hec uocatio? Est ex Sion scilicet, id est, ex Iudaico populo. Qui uocatur Sion, est species decoris eius, inde processerunt sancti apostoli, qui sunt species decoris eius. Decor enim eius, id est, Dei sunt omnes credentes in eum. Et huius decoris species, id est, ornamentum sunt sancti apostoli, qui quinquagesimo die post resurrectionem Domini Spiritum sanctum missum de celis primi acceperunt. Unde apostolus dicit: Nos ipsi primitias Spiritus habentes. Et hi incipientes a Ierosolymis euangelizauerunt regnum Dei, in tantum quod in omnem terram exiuit sonus eorum, et in fines orbis terre uerba eorum. Potest etiam A solis ortu allegorice exponi  ut sic dicatur: Loquendo uocauit terram. Et unde incepit? A solis ortu, id est, a Iudaico populo, qui solus in Oriente erat per legalia instituta, quamuis umbratica quodam modo sol uerus iustitie ei apparebit, uocare cepit. Ipse enim dicit quia non fuit missus nisi ad oues, que perierunt, domus Isrel, quod ad corporalem presentiam referendum est. Et uocando per apostolos suos peruenit usque ad occasum, id est, usque ad gentes. Que uere in occasu uelut solis erant, quia cultum Dei non etiam nouerant, sed idola adorabant. Et secundum hoc quod sequitur, erit quasi huius expositio, scilicet, ex Sion erit species decoris eius, ut prius.

Deus manifeste ueniet. Ideo dico quod Dominus loquetur, quia Deus manifeste ueniet; ipse, dico, Deus noster, id est, nostre nature factus particeps, in qua nostra natura dabit tam euidentia signa, ut manifestum sit quod Deus erat in Christo, mundum sibi reconcilians. Et ut dicatur: Nemo potest hec signa  facere, que tu facis, nisi Deus fuerit cum illo: ueniet, inquam, Deus, et ueniens non silebit a precepto. uere enim ille a precepto non siluit, qui dixit: ue uobis, Scribe et Pharisei, qui decimatis mentam, et rutam, et omne olus, que autem maiora sunt legis pretermittitis, colantes culicem, et non absorbentes camelum. Rursus de eo dictum est: Erat loquens non tanquam Scribe eorum et Pharisei, sed tanquam potestatem habens.

Ignis in conspectu eius. Quasi dicat: Deo ueniente et precepta dante exardescet ignis dilectionis, scilicet, ignis ille de quo dictum est: Ignem ueni mittere in terram, et quid uolo, nisi ut ardeat? Exardescet, inquam, in conspectu eius, id est, in illis, quos sibi astantes ipse conspiciet, scilicet, in sanctis apostolis et in aliis primitiuis. Et in circuitu eius, scilicet, conspectus, id est, in circumdantibus illos, qui erunt conspectus non ad imitandum, sed ad persequendum; in illis, inquam, erit tempestas ualida, quia sicut tempestas solet euertere, et naues submergere, ita  praua conscientia deuastabit eos, scilicet, ut qui sordidus est sordidior fiat.

Aduocauit celum. Dominus, inquam, ueniet et ipse desursum, id est, de sinu Patris ueniens aduocabit primum celos, illos, scilicet, de quibus dictum est: Celi enarrant gloriam Dei, id est, eliget apostolos, et per illos celos aduocabit terram, id est, reliquos fideles, qui designantur per terram bene cultam. Aduocabit dico discernere populum suum, id est, ut discernatur populus suus a populo non suo, scilicet, ut distet inter credentem et non credentem, inter de ipso sperantem et de se presumentem.

Congregate illi sanctos eius. Ecce preuidens Asaph per spiritum quid per celos sit futurum, conuertit se ad illos celos. Quasi dicat: Domino ueniente: uos, celi, congregabitis illi sanctos eius. Et hoc facite, scilicet, congregate illi per fidem sanctos eius, modo disgregatos inter impios. Et qui sunt sancti eius? Ex fide, scilicet, uiuentes, opera pietatis facientes.  Quos subsequenter determinat, quasi dicat: Illos dico sanctos eius, qui ordinant testamentum eius super sacrificia, id est, qui promissiones nouas et celestes preponunt legalibus institutis et terrenis promissis, has quidem retinendo, illas uero postponendo. Quod per ordinem intelligitur, quia in ordine aliquid semper preponitur, aliud postponitur. uel aliter: Qui ordinat testamentum eius super sacrificia, id est, qui existimant non esse condignas passiones huius temporis ad futuram gloriam, que reuelabitur in nobis, neque quidquam de se presumunt, sed totum gratie Dei ascribunt; et ideo testamentum eius, id est, promissiones Dei ordinant super sacrificia sua, id est, preferunt bonis operibus suis, que sunt sacrificia super aram fidei sacrificata, id est, non putant per merita sua uenire ad promissam gloriam, sed per gratiam.

Et annuntiabunt celi iustitiam eius. Dominus quidem uocabit celos, et ii celi annuntiabunt uniuerse  terre iustitiam eius, id est, fidem eius iustificantem. Ubique enim annuntiauerunt mortem eius et resurrectionem. Et quid intelligendum esset in eo, super egenum et pauperem? Quod digne attendentes iustificantur, et hoc annuntiabunt discernere populum suum, id est, ut discernatur populus suus a populo non suo, qui uere est discernendus, quia Deus, scrutator etiam medullarum, cum tandem qui uerus iudex est discernet. Hucusque de occulto Domini aduentu. Deus manifeste ueniet, interpositio facta est. Potest tamen hoc idem legi etiam de manifesto eius aduentu et futuro, si ex Sion, quod precedit sic dicatur: Dominus terram tantam uocauit, quantam et creauit. Unde uero incipiet hec uocatio? Ex Sion, scilicet, erit species decoris eius terre. Inde enim sancti apostoli nati sunt, et uocati. Inde etiam, quia, ut alibi dictum est, salus ex Iudeis est, uenit Dominus occultus, quia uenit passurus. Et qui in se erat fortis in carne nostra apparuit infirmus et humilis. Oportebat enim ut uideretur et non cognosceretur,  et ut contemneretur, ut crucifigeretur. Si enim cognouissent, Dominum glorie nunquam crucifixissent; et ideo occultus ambulauit inter inimicos, esuriens, sitiens, mira faciens, mala patiens, contristatus, fatigatus, multis modis occultus, quousque in ligno est crucifixus. Et Dominus qui sic uenit occultus, tandem ueniet manifestus. Qui enim occulte uenit iudicandus, manifeste ueniet iudicaturus; et qui uenit occultus ut ante iudices staret, ueniet manifestus ut de ipsis etiam iudicibus iudicet. Et hoc est quod dicit: Deus manifeste ueniet ad iudicium, quia ueniet in maiestate Patris et sanctorum angelorum, ipse dico Deus noster, id est, nostre nature. Sic enim ueniet, quemadmodum ascendit in celum. Et ueniens manifestus, non silebit a iudicio, sicut prius ueniens occultus non siluit a precepto. Quod autem nunc interim flagellat aliquos, hoc est, admonitio, non damnatio, quia adhuc interpellat pro nobis, nondum suam exercens iram, sed nostram exspectans  penitentiam.

Ignis in conspectu. Deus, inquam, ueniet manifeste, et in conspectu eius uenientis exardescet, id est, extra ardebit, ignis. Sicut enim mala conscientia nunc ardet malos interius, ita tunc ardebit ignis exterius. Et qui ignis? Ignis, scilicet, elementarius, qui omnia loca comprehendet, que aque diluuii comprehenderunt, et tantum ascendet, quantum et ipse ascenderunt. Et hic ignis aurum purgabit, paleam incinerabit. Nunc interim in tua potestate est quid efficiaris, ne quod ueniet te nolente non correctus experiaris. Si uero in potestate nostra esset ut ignis ille non ueniret, et iudicium illud non fieret, et si semper essemus in omni affluentia omnium deliciarum, et immunitate peccatorum, tamen semper nobis esset dolendum, semper esset ingemiscendum, quia ab illo essemus separati, a quo sumus creati, scilicet, ab ineffabili dulcedine uultus Dei. Qui autem nondum perceperunt dulcedinem, timeant uel ignem.  Terreant supplicia, quos non inuitant premia. Et cui uidetur uile quod pollicetur, contremiscat saltem quod minatur. Ignis, inquam, exardescet ante eum, et in circuitu eius erit tempestas ualida, circuitum eius uocat angelos, qui circa eum erunt, illos, scilicet, de quibus dictum est: Mittet angelos suos, et congregabunt ante eum omnes gentes, et colligent de regno eius omnia scandala. Et in his angelis cum colligent scandala illa, id est, malos, erit tempestas ualida, id est, uentilatio magna. Necesse enim erit ut sit magna, cum tantam aream sit uentilatura. Nunc enim in area ingens est commistura, quia boni et mali simul misti sunt in Ecclesia, quos tunc segregabit uentilatio illa per angelos facta, bonos ponens ad dextram, malos uero ad sinistram.

Aduocauit celum. Sic, inquam, ueniet ad iudicandum Dominus, et tunc aduocabit celum, id est, apostolos deorsum, ubi naturaliter erant, quia carnales  erant, sursum, scilicet, ut sedeant secum, et iudicent; et non solum celum, sed etiam terram bene cultam, id est, fideles aduocabit sursum, terra autem inculta et paludosa quatietur deorsum. Aduocabit, inquam, terram discernere populum suum, id est, ut discernatur populus suus a populo non suo.

Congregate illi. Preuidens Asaph per Spiritum sanctum, uentilationem predictam per angelos futuram, facit apostropham ad ipsos. Quasi dicat: uos celestia agmina, Domino ueniente, ad iudicium congregabitis sanctos eius. Et ita facite, scilicet, congregate illi Domino, id est, ad honorem eius scilicet, ut tradat regnum Deo et Patri, sanctos eius ex fide, scilicet, uidentes, et opera pietatis facientes. Tunc enim sancti nunc inter malos disgregati uere congregabuntur, cum ad eterna premia uocabuntur, nec a se amplius separabuntur; et quos uocet sanctos determinat dicens: Qui ordinant  testamentum eius super sacrificia. Quod non mutatur.

Et annuntiabunt. Dominus quidem uocabit celos sursum, et tunc ipsi celi annuntiabunt iustitiam eius, id est, in glorificatione dignitatis sue facient manifestum, quanti fuerit, hic sategisse de iustitia. Quia enim plus aliis de iustitia hic sategerunt, tanto digniores ibi erunt. Et sic eorum dignitas aperiet quid prosint bona opera, hoc, inquam, annuntiabunt celi. Celi dico sursum a Domino uocati, discernere populum suum. Qui uere discernetur, quoniam Deus, qui uerus iudex est, discernet eum. Potest et aliter legi uersus iste, scilicet, ut per se sit interpositio, quasi Asaph hic loquens admoneat posteros suos de iusto iudicio Dei, dicens ita: Dominus quidem in manifesto suo aduentu discernet populum suum. Et hec discretio uos, o posteri, non latebit, quia hanc iustitiam eius, id est, hoc iustum iudicium Dei a prophetis et Angelis attestatum annuntiabunt uobis.  Et notificabunt etiam celi, id est, apostoli eius, quod merito est annuntiandum, quoniam uere erit, quoniam Deus est iudex.

Audi, populus meus. Hic ad principale redit. Quasi dicat: Dominus Deus deorum quidem prius per subiectam creaturam locutus, per se ipsum loquetur. Ipse dico dicens ita: Populus meus audit, quasi dicat: Si audis, populus es meus; si uero non audis, es alienus. Et ideo diligenter audi, et sic loquar tibi, quid te uelim. Isrel, dico, audi, et testificabor, id est, sub testimonio prophetarum, hoc idem attestantium, dicam tibi, hoc, scilicet, quia ego sum Deus, et quia sum Deus tuus. Deus quidem sum, quia ego sum qui sum; Deus uero tuus sum, quia Deus patrum tuorum sum, Abraham, scilicet, et Iacob et similium. Et si Deus sum, bono meo Deus sum; si uero Deus tuus non sum; malo tuo Deus tuus non sum.

Non in sacrificiis tuis arguam te. Quasi dicat: Ego qui Deus tuus sum, hoc tibi dico Isrel, quod  amplius non arguam te in sacrificiis tuis, id est, a prioribus patribus tibi institutis, mihi oblatis quantum ad signa, non quantum ad significata. Sacrificia enim signa tandiu locum habuerunt, quandiu Dominus locutus est per subiectam creaturam. Postquam uero per seipsum locutus est, ablata sunt signa promittentia, quia oblata est ueritas promissa. Et ex tunc locum habent sola sacrificia significata, quod innuit dicens: Holocausta autem tua, significata scilicet, in conspectu meo sunt semper, id est, beneplacita mihi sunt. Sciendum quod quedam holocausta spreuit Deus. Unde supra dictum est, holocaustum et pro peccato non, etc., quod de signis est intelligendum, hic uero de significatis agens, dicat placere sibi holocausta. Nec hoc frustra. enim totum, interpretatur incensum. Et totum incensum placet Deo hoc modo, quia est quidam ignis flagrantissime caritatis. Hoc igne, id est, hac caritate animus noster incendatur. Eadem caritas omnia  membra nostra in usum suum arripiat, nec cupiditati seruire permittat, ut totus igne diuini amoris ardeat, qui uult Deo offerre sacrificium acceptabile. Tali enim hostia placatur Deus, ut omnia, scilicet, in caritate fiant.

Non accipiam de domo tua uitulos. Quia dixi holocausta sibi placere, ne recurreret populus ille dure ceruicis ad holocausta legalia, que fiebant de uitulis, et hircis, et ceteris huiusmodi, remouet illud dicens: Non accipiam de domo tua uitulos, et reliqua. Non enim quasi dicat his indigeo, quoniam non solum domita, sed etiam fere siluarum omnes sunt mee. Quod per partes ostendit. Et quia etiam de uolatilibus holocausta fiebant, dicit:

Cognoui omnia uolatilia celi. Non quia creaui, sed ut ea crearem; et antequam crearem, ipsa cognoui. Quare his non indigeo, nec spicarum etiam manipulis indigeo, quia omnis pulchritudo agri, id est, omnis fertilitas agri est mecum, id est, in dispositione mea. Omnia enim  opera Patris temporaliter exhibenda in uerbo ante omnia secula erant, ut iam supra dictum est. Et mittit nos hic ad illorum priorum fratrum sacrificia Abel, scilicet, et Cain. Cain enim manipulum spicarum obtulit, sed sacrificium eius Domino acceptabile non fuit.

Si esuriero, non dicam tibi. uere his non indigeo. Nam ut carnaliter secundum te, qui carnalis es, loquar: Si esuriero, id est, si possibile esset ut esurirem, non dicerem tibi ut tu mihi ministrares. Ego enim  Creator, tu possessor. Apud me sunt omnia, apud te sunt pauca. Meus enim est orbis terre totus, et plenitudo eius, et quidquid in eo continetur.

Nunquid manducabo carnes taurorum? Ideo non dicam tibi si esuriero, quia tu putas me cibari carnibus taurorum, et potari sanguine hircorum. Quod falsum est hoc ad litteram. Possunt enim hic eadem dici allegorice. Quasi dicat: Mihi quidem Isrel, placent holocausta significata, non uero  accepta, quia ego de domo tua, id est, de populo tuo dure  ceruicis non accipiam, id est, non acceptabiles habeo uitulos, id est, de libertate arbitrii lasciuientis, et de legalibus institutis superbientes, et medicum necessarium sibi non putantes, licet se mihi uelint offerre; neque de gregibus tuis dure ceruicis accipiam hircos, id est, in peccatis semper fetidos.

Quoniam mee sunt. Ideo illos de populo tuo accipiam, quoniam mihi elegi alium populum. Mee enim omnes fere siluarum, id est, omnes hi de gentibus, qui prius quasi fere siluestres erant, quia neque aliqua lex nec prophete eos domuerant. Siluarum pluraliter dixit, propter diuersas gentilium doctrinas, et exsequitur de feris per partes dicens: Iumenta enim sunt mea, id est, simplices et humiles de gentibus sunt mei. Et ne stultam simplicitatem intelligeremus, addit: Iumenta dico in montibus tantum existentia, id est, tales simplices accipio, qui et pascantur, et per fidem habitent in montibus illis, de quibus predictum est, quod in cor maris transferantur.  Et illi etiam de gentilibus qui sunt boues, mei sunt, id est, triturantes, que eligenda sunt eligentes, que spernenda spernentes, et alios in fide generantes. Preterea cognoui omnia uolatilia celi, id est, spirituales uiros de gentibus, qui sunt uolatilia celi de terra se sustollentes, et in celestibus conuersantes. uolatilia autem terre uel aque, id est, superos de populo tuo inutiliter se efferentes  non cognoui. Et preterea omnis pulchritudo agri mecum est, id est, odoramenta et uarii flores omnium generum uirtutis precedentia ab iisdem gentilibus, qui nunc ager bene cultus, sunt mecum, id est, mihi placent.

Si esuriero, non dicam tibi. Quia hec omnia mea sunt ideo si esuriero, sicut reuera esurio. Esurit enim Deus fidem in nobis, et bonam operationem, non dicam tibi dure ceruicis populo, quia tu humiliasti in ieiunio animam meam, ut iam supra dictum est. Et ideo non dicam tibi, quia orbis terre, id est,  omnis terra, que orbiculata est, id est, omnes perfecti sunt mei. Et presertim plenitudo eius terre orbiculate, id est, illi qui quasi medium et perfectiores sunt inter illos perfectos sunt mei.

Nunquid manducabo. Ideo etiam non dicam tibi esuriem meam, quia tu cibares me carnibus taurorum, id est, recurreres ad priora sacrificia, uel non ministrares mihi, nisi tauros et hircos, id est, superbos, et in peccatis fetidos, de quibus ego non curo, quod interrogatio equipollenter habet. Quod autem dicit, Non dicam tibi esuriem meam  cum omnibus annuntiauerit eam; sed non est, quia hoc dicit quantum ad affectum, scilicet, quia populus ille dure ceruicis salutem sibi missam repulit.

Immola Deo sacrificium. Quia sacrificia predicta amplius non accipio, ergo tu qui uerus Isrel es, immola mihi Deo sacrificium laudis, id est, laudabile sacrificium, scilicet, uitulos non gregis, sed labiorum, id  est, semper gratiarum actiones refer interius et exterius Deo, a quo est quidquid boni habes, et a quo remittetur quidquid mali in te est. Et mihi altissimo redde, quia a me habes uota, non quelibet, sed tua, id est, que in te sunt, hoc est, teipsum. Quisquis enim cogitat quod digne foueat Deo, offerat seipsum totum, et uoueat, quia hoc exigitur, hoc debetur.

Et inuoca me. Redde, inquam, uota, et tunc inuoca me, nichil presumendo de te, in die tribulationis, id est, peregrinationis, quia nulla maior est tribulatio, quia quisquis hanc non attendit, patriam ex corde non requirit. Inuoca, inquam, in die tribulationis, quia non inutiliter tribularis. Si enim non tribulareris, non me inuocares. Nunc autem quia tribularis, me inuocabis. Et quia inuocabis me, eruam te de tribulatione. Et tu erutus honorificabis, id est, laudabis me, nunquam amplius recedendo a me: Beati enim qui habitant in domo tua, Domine, in secula seculorum laudabunt te.

Peccatori autem dixit Deus. Hec, inquam, que  predicta sunt, dixit Dominus Deus deorum populo suo; que autem sequuntur, dixit peccatori, id est, populo non suo, hec, scilicet: Quare tu, cum sis peccator, id est, legis mee preuaricator, enarras aliis iustitias meas, id est, fidem meam iustificantem, uel iusta precepta mea, et quare assumis testamentum meum, id est, promissiones meas enarrandas per os tuum? Non enim  est speciosa laus in ore peccatoris. uidetur hic absterrere predicatores peccantes a predicatione, et mirum est cum alibi dicit: Supra cathedram Moysi sederunt scribe et Pharisei. Quecunque dixerint uobis seruate et facite. Et Paulus dicit: Quacunque occasione predicetur Christus, suscipiatur. Que contraria uidentur ei quod hic dicitur, sed non sunt, quia illa dicuntur ideo, ut qui audiunt aliquod bonum, non timeant audire qualiscunque sit ille a quo audiant. Hoc uero ideo dicitur, ne illi qui bene dicunt, et male faciunt, securitatem aliquam habeant, imo semper damnationem  ex propria uoce timeant, quia bene loqui et male uiuere nichil aliud est quam se ipsum propria sua uoce damnare.

Tu uero odisti disciplinam, et proiecisti sermones meos retrorsum. Enarras quidem aliis iustitias et testamentum meum, sed non deberes, quia tu de filiis non es, ad quos hoc pertinet. Odisti enim disciplinam, id est, paternam correctionem meam. Quasi dicat: Cum parco, cantas et laudas; cum uero arguo, murmuras. Quasi tantum tunc sim Deus, cum parco, non sim uero Deus, cum arguo; ego autem quos amo, arguo atque castigo. Sed tu hanc disciplinam odisti, quia adulterinus es, non filius. Unde Apostolus: Quod si extra disciplinam estis, ergo adulterini estis, non filii. Odisti, inquam, disciplinam, et proiecisti sermones meos retrorsum, id est, post te, qui dicebatur per te. Ut enim non uideres, proiecisti eos post te, cum tamen uelles, ut honorarent te.

 Si uidebas furem currebas cum eo; et cum adulteris portionem tuam ponebas. Per effectum ostendit quod sermones retrorsum proiecit, quia omni, scilicet, nequitie consensit. Quod sic dicit: Si uidebas furem, currebas, si non pede, saltem affectione. Et ponebas portionem tuam cum adulteris, eis, scilicet, consentiendo. Non solum enim qui faciunt, sed et qui consentiunt, morte digni sunt.

Os tuum abundauit malitia, et lingua tua concinnabat dolos. Non solum furibus et adulteris consensisti, sed etiam os tuum abundauit malitia, quia non solum mala tacendo non reprehendisti, sed ut magis augeretur, eam laudasti. Et in hoc etiam delectabaris. Quod sic dicit: Lingua tua concinnabat, id est, delectando tanquam in aliquo concinno componebat dolos, id est, dolosa uerba, quibus laudabas reprehendenda. Preterea quoque detrahebas fratri tuo, et sic scandalizabas filium matris tue. Frater uocatur hic aliquis iam perfectus, et spiritualis uir; Filius uero matris dicitur aliquis minus perfectus, qui adhuc  carnalis est, et adhuc lacte non solido cibo indiget. Et solent quidam perfectos se simulantes spiritualibus uiris in Ecclesia detrahere, ut sic possint minores scandalizare, ut quidam apud Corinthios de beato Paulo dixerunt: Epistole quidem graues sunt et fortes, sed presentia infirma, et sermo contemptibilis. Et per hoc plures de inferioribus scandalizauerunt. Unde dicit: Tu loquebaris in detractione aduersus fratrem, id est, contra quemlibet spiritualem et perfectiorem uirum, qui deberet esse frater tuus; et hoc modo ponebas scandalum aduersus filium matris tue, id est, detrahendo maiora et digniori scandalizabas filium matris tue Ecclesie, id est, quemque minorem et indigniorem, qui nondum indiget solido cibo, sed lacte. Hec, inquam, omnia mala predicta fecisti, et tamen ego tacui, id est, a uindicta supersedi, seueritatem meam distuli, patientiam prolongaui, penitentiam tuam exspectaui. Tu autem secundum duritiam tuam, et impenitens cor tuum,  thesaurizas tibi iram in die reuelationis iusti iudicii Dei.

Existimasti inique quod ero tui similis, arguam te, et statuam contra faciem tuam. Quia ego tacui a uindicta, ideo tu inique existimasti quod ego sim similis tui. Quia enim tu noluisti esse similis mei, putasti quod ego essem similis tui. Parum namque tibi uidebatur quod tu malus esses, nisi etiam me malum uelle putares. Et quia non attendisti me ultorem a uindicta supersedentem, putasti me participem et corruptum iudicem. Tu, inquam, hoc existimasti; ego autem tandem arguam te per uindictam condignam, et statuam te contra faciem tuam, id est, te qui posueras te post te, ut non uideres te, ponam ante te, ut uideas te. Si enim uideres te, displiceres tibi, et placeres mihi; nunc uero quia te non uides, et places tibi, displicebis mihi, et tibi displicebis. Mihi quidem displicebis, cum iudicaberis; tibi uero displicebis, cum ardebis. Statuam te, inquam, ante te, ut uideas feditatem tuam, non ut corrigas, sed ut perpetuo  erubescas.

Intelligite hec qui obliuiscimini Deum, ne quando rapiat et non sit qui eripiat. Hucusque locutus est Asaph in persona Domini loquentis populo suo, et populo non suo; hic uero dicit in persona sua, admonendo posteros et alios consortes. Quasi dicat: Quia Dominus talia dicit populo suo, et talia populo non suo; ergo uos qui adhuc obliuiscimini Deum actu, uitam male priorem non attendentes, et nichil boni agentes, intelligite et hec que Dominus dicit populo suo, et que dicit populo non suo, scilicet, ut male anteactam uitam in amaritudine anime nostre attendentes possitis digne Deo dicere: Recogitabo tibi omnes actus meos, et reliqua. Intelligite, inquam, nunc cum tempus est, ne si non intellexeritis quando  rapiat nos ut potens, et cui nemo potest contradicere; et tunc non sit aliquis qui de manu eius uos eripiat, id est, eripere possit.

Sacrificium laudis honorificabit me, et illic iter quod  ostendam illi salutare Dei. Quasi dicat: Intelligite, inquam, hec qui obliuiscimini Deum, Deum dico dicentem hec ad uestram instructionem. Sacrificium laudis, id est, laudabile sacrificium, honorificabit me. Attende quid sit laudabile sacrificium. Ille namque qui in peccatis perseuerat, laudabiliter non sacrificat. Non enim uult nos Deus esse uel latrones in cruce insultantes, id est, inconuersos, uel Phariseum in templo merita iactantem, id est, non uult nos arrogantes esse et superbos, sed potius uult ut et conuersi iustificemur, et animas nostras humiliemus, id est, nichil meritis nostris ascribamus; et deinde non nos solos in diuitiis Dei esse desideremus, sed si quod bonum in nobis est, illud etiam aliis cupiamus. Et sic laudabiliter sacrificabimus. Est enim laudabile sacrificium, ut et conuertamur de iniustitia ad iustitiam et humiles simus, et ueram caritatis affectionem non modo erga Deum, sed etiam erga proximum, habeamus, scilicet, ut qui diligat Deum diligat et proximum.  Unde dicit: Sacrificium laudis honorificabit me. Et hoc ideo, quia illic in sacrificio laudis est iter, id est, uia, quo itinere, id est, per quam uiam ego ostendam illi, scilicet, cuique hec supra dicta intelligenti salutare Dei fuisse necessarium. Quisquis enim laudabile sacrificium insistit, iustitiam, humilitatem, et caritatem attendit, que tria causa fuerunt aduentus Saluatoris. Ut enim aliquis de impio iustus fieret, necessarius erat medicus; ut uero aliquis ueram haberet humilitatem, ille fuit necessarius qui obediens Patri usque ad mortem factus est. Item quod aliquis haberet caritatem, non nisi per illum est, qui etiam in passione pro inimicis orauit dicens: Pater, ignosce illis, etc.



IN PSALMUM L. In finem psalmus Dauid, cum uenit ad eum Nathan propheta, quando intrauit ad Bersabee



ARGUMENTUM.

 Sub occasione penitentie, qualiter populus in Babylone captiuus penitere debeat ostendit. Item in Actis apostolorum, ubi Paulus eligitur, et uox Pauli penitentis.



EXPLANATIO.

Historia quidem nota est, Dauid regem concupita, rapta et constuprata Bersabee, uirum eius Uriam gladia Ammonitarum premisisse, sed cognita per Nathan prophetam culpa, mox penitentie lacrymis quia deliquerat abluisse. Ubi maxime notandum est ideo sanctissimos quoque uiros in talia nonnunquam cadere permissos, eorumque et culpas et penitentiam Scripture inditam, ut nobis infirmis et longe post eorum uestigia iacentibus, et in eorum casu cautele timor commendetur, et in eorum correctione exemplum penitentie, et spes uenie detur, sed quia sanctorum gesta etiam sinistra mysterium nostre salutis operantur. Dauid Christum significat Bersabee, que puteus saturitatis interpretatur, Ecclesiam prefigurat. Urias qui interpretatur lux mea Dei, diabolum demonstrat, qui  lucem sibi deitatis usurpare querebat, sed a Domino prostratus mundi regnum amisit, Ecclesiamque fidelium ei regendam dimisit. Quinque membris est psalmus iste discretus. Prima est satisfactio perfectissime humilitatis. Secunda confidentia misericordie celestis. Tertia petit Dominum a peccatis aspectum auertere. Quarta dicit omnes peccatores ad desiderium supplicandi magis ac magis animandos, si tam ingens illi remitteretur iniquitas eius. Quinta parte causa memoratur Ecclesie que per eius erat semen aduentu Domini construenda. Ubi iam letus altari eius offerendos uitulos pollicetur, sic ei supplicatio deuota concluditur, et uenture salutis gaudia nuntiantur.



COMMENTARIUS.

Miserere mei Deus secundum magnam. Psalmus iste cuius titulus est: Psalmus ipsi Dauid, cum uenit ad eum Nathan propheta, quia intrauit ad Bersabee, sicut facit cautos eos qui nondum ceciderunt, ita  nec uult desperatos esse eos qui iam ceciderunt. Quisquis ergo peccasti, et dubitas penitentiam agere de peccato tuo, desperando salutem tuam, attende Dauid agentem. Ad te Nathan propheta missus non est, sed ipse Dauid missus est. Attende ergo eum clamantem, et simul clama. Attende eum gementem, et congemisce. Attende flentem, et simul lacrymas iunge. Quia intrauit ad Bersabee. Bersabee mulier erat, uxor aliena. Cum dolore et tremore dico. Sed tamen Deus noluit taceri quod uoluit scribi. Dicam ergo non exhortans ad imitationem, sed instruens ad timorem. Cuius pulchritudine sanctus Dauid rex et propheta captus, cum iam in pace esset, et stans in solario nitidam eam ex opposito, et bene comptam uideret, uocauit eam ad se, et intrauit ad eam. Et sanctificata est mulier ab omni immunditia sua, hoc est concepit. Ideo autem per concipere accipitur mulier mundari ab immunditia, quia post conceptum fluxum sanguinis non patitur, quo  usque pepererit. uidens ergo Dauid quia non posset celari adulterium, uirum eius Uriam ab exercitu reuocauit, ut ille ad eam intraret et sic adulterium lateret. Cum autem ille ad eam intrare nollet, scripsit ad Ioab principem militie sue, qui exercitui preerat, ut in qua parte grauius bellum incumberet, ipse Urias poneretur, ut sic periret. Quod ita factum est et ille occisus est. Et sic sanctus Dauid homicidium adulterio addidit. Postea uero Nathan propheta ad eum missus est a Domino, ut redargueret eum de tanto peccato. Ecce quid homines cauere debeant dictum est; nunc uero si lapsi fuerint, quid imitentur dicendum est. Multi enim cum Dauid cadere uolunt, sed cum Dauid resurgere nolunt. Non est autem propositum exemplum cadendi, sed, si cecideris, resurgendi. Attende itaque ne cadas, nec sit delectatio minorum lapsus maiorum, sed potius casus maiorum sit tremor minorum. Ad hoc enim propositum, ad hoc scriptum, ad hoc sepe in Ecclesia cantatum atque lectum audiant, qui non ceciderunt  ne cadant; qui uero ceciderunt, audiant ut resurgant. Tanti uiri casum multi audiunt, et patrocinia peccandi sibi querunt. Quisquis uero ideo facit quia Dauid fecit, peius facit quam Dauid faceret. Dauid uero cecidit lapsu cupiditatis, non patrocinio sanctitatis. Multi uero salubriter audientes in casu tanti uiri metiuntur infirmitatem suam. Et quod Deus damnat uitare uolentes, oculos suos auertunt a uanitate, nec figunt eos in pulchritudine carnis aliene, scientes quia et si mulier longe est, libido prope est. Ne peccatum quod est in mortali corpore regnet. Peccatum est in corpore, cum delectaris; tunc uero regnat, cum consenseris. Quisquis uero hec audit, et non cecidit, cum Dauid inde gaudeat, et Domino Deo suo gratias agat; qui uero iam lapsus est, et hec audit, attendat uulneris sui magnitudinem, nec desperet medici maiestatem, et gemens cum Dauid clamet et dicat: Miserere mei, Deus. Titulus supra dictus sic exponitur: Psalmus iste attribuitur ipsi  Dauid prophete, scilicet, cantatus tunc cum Nathan propheta uenit ad eum, scilicet, ad ipsum Dauid, missus a Domino ut redargueret, quia ipse intrauit ad Bersabee. Nunc ad litteram redeamus. uox prophete est post perpetratum adulterium et homicidium, cum uenisset Nathan ad eum, et sic orantis: Deus miserere mei, id est, adhibe mihi piam affectionem tuam non paruam, sed secundum tuam magnam misericordiam, id est, magnam misericordiam adhibe mihi, id est, piam affectionem tuam, quia ipsa uere est magna. Qui confitetur magnam miseriam, magnam rogat misericordiam. Quasi dicat: Graue ualde est quod habeo, sed ad Omnipotentem confugio. De meo lethali uulnere desperarem, nisi tantum medicum reperirem.

Et secundum multitudinem miserationum tuarum dele iniquitatem meam. Quasi dicat: Iniquitas mea est, quia feci alii quod mihi nollem fieri, alterius, scilicet, coniugem adulteraui, et ipsum interfeci, quam  iniquitatem tu aduertisti, tu conscripsisti. Nunc autem dele iniquitatem illam secundum multitudinem miserationum tuarum, id est, exhibitionum misericordie tue. Ex tua enim multa misericordia procedunt multe miserationes tue. Attendis enim contemnentes, ut corrigas nescientes, ut doceas confitentes, ut ignoscas. Consequuntur misericordiam tuam nescienter peccantes, consequuntur eam et scienter peccantes; et non qualibet, sed magnam misericordiam et miserationes multas. Non possum dicere quia ignoranter. Non enim ignoraui quid mali sit contrectatio aliene subiugalis, et interfectio mariti nescientis, nec etiam irascentis.

Amplius laua me. Quasi dicat: Abluis illos qui ignoranter peccant, sed amplius laua me ab hac iniquitate mea, et ceteros qui scienter peccant. uel laua me amplius quam sciam rogare. uel amplius laua me, id est, non solum ab actuali iniquitate mea, sed etiam ab originali; et ita laua me, ut ex toto mundes me, et ab hoc peccato et ab aliis peccatis meis. Plus dicit  quam prius. Possunt enim quedam lauari, et tamen non perfecte mundari. Et quasi aliquis dicat: Qua temeritate clamas? qua fiducia Deum iustum inuocas? Si enim iustus est, odit peccatum. Et si iustus est, uindicauit peccatum. Implora misericordiam, sed attende iustitiam. Misericordie enim est, ut peccanti ignoscat; iustitie uero, ut peccatum puniat. Quid ergo queris? Nunquid peccatum tuum impunitum manebit? Non, Domine. Noui iustitiam, cuius imploro misericordiam. Sed ut tu peccatum meum punias nolo, quia ego punio; et ideo tu ignoscas, quia ego cognosco. Hoc est quod dicit.

Quoniam iniquitatem meam. Et potest simpliciter sic continuari. uere debes me mundare et lauare, quoniam ego quantum ualeo, idoneum me reddo, quia iniquitatem meam agnosco, ut a te ignoscatur. Et ita cognosco, quod peccatum meum non post dorsum mihi est ad obliuiscendum, sed semper est contra me, id est, in conspectu meo ad puniendum. Post  dorsum fuit ei peccatum suum, quando Nathan propheta uenit ad eum. Tunc enim quia iniquitatem suam non attendebat, alterius iniquitatem iudicabat, quia cum propheta per simile eum redargueret, dixit: Homo qui hoc fecit morte morietur, et quadruplum ouem restituet. Et tunc Deus usus est quasi ferramento lingua eius ad secandum uulnus eius.

Tibi soli peccaui. Quasi dicat: Quia ego iniquitatem meam agnosco, et peccatum meum contra me est semper. Ergo, Domine, miserere, dele, laua, munda. Quod ideo te rogo, quia cum sim rex, tibi soli peccaui. Rex enim si peccat, soli Deo peccat, quia nullum alium pro peccatis suis puniet. Peccaui, inquam, tibi, et malum adulterium, scilicet, et homicidium, quod alios celare potui, feci coram te, id est, latere te non potuit. Ergo miserere, laua, munda. Et ideo dico miserere, ut iustificeris, id est, iustus et uerus appareas in sermonibus, id est, in promissionibus tuis. Promisisti enim, de fructu uentris tui ponam super  sedem tuam; et ut hoc promissum impleatur, ideo miserere mei, et munda me. Tu solus es enim uerus, omnis uero homo falsus. Miserere, inquam, ut iustificeris et uincas, me dignum faciendo, cum iudicaris, ab his, scilicet, qui dicunt non esse dignum quod de semine tam damnati hominis et scelerati, ut ego sum, facias nasci Christum tuum. Aliter quoque iste uersus dicitur, quasi dicat: Ideo te solum rogo ut miserearis mei, quia tibi soli peccaui. Tu enim solus sine peccato es, et ideo solus mederi, solus peccata dimittere potes. Quod taliter dicere est, quasi eger aliquis alicui bono medico diceret: Tibi soli egroto, id est, non possum sanari ab alio nisi a te solo. Peccaui, inquam, tibi soli, et malum quod alios latuit coram te feci, id est, te latere non potuit. Et in tantum tibi soli peccaui, id est, in tantum es tu solus sine peccato, ut nec etiam in lingua pecces, sed iustificeris in sermonibus tuis, id est, sis uerus in omnibus uerbis tuis, et uincas omnes iudicatos, et  etiam iudices cum iudicaris, quia solus sine culpa iudicaris. Difficile est cognoscere cui loquatur, cum manifestum sit quod Pater, cui prius loqui uidebatur, non sit iudicatus, sed preuidit propheta per spiritum iudicem uerum iudicandum, et iustum ab impiis damnandum. Et ideo uincentem, quia nichil in eo esset quod iudicaret. Ipse enim solus inter homines uerus, inter homines sine peccato solus, iuxta quod ipse dicit: Si peccatum uidistis in me, dicite. Et ne aliquod uitium quod celaret homines in eo lateret, appropinquante tempore passionis dixit: uenit enim princeps mundi huius, et in me non habet quidquam. Nihil scilicet dignum morte inuenit in me, uel damnatione. Et quasi aliquis dicat: Cur ergo moreris? cur pateris? Subdit: Non ideo morior uel patior, quod peccatum in me sit; sed ut cognoscat mundus quia ego diligo Patrem, et sicut mandatum dedit mihi Pater, sic facio. Surgite, eamus hinc, et tunc uenit ad passionem. Ipse enim dignus pro indignis, iustus pro iniustis passus est: huic tali nullum peccatum  habenti loquitur hic propheta dicens: Et in tantum sine peccato es, ut uincas cum iudicaris. Quasi dicat: Tu superas omnes homines, tu superas omnes iudices, quia ad tuum respectum etiam hi qui uidentur iusti sunt iniusti, quia nemo mundus in conspectu tuo, etiam puer cuius uita unius diei est super terram, et ad tuam comparationem etiam celi sunt immundi; et ideo superas omnes, quia tu solus iniuste iudicaris. uincis ergo cum iudicaris. Iudicatos uocat sanctos crucifixos, ut Petrum et Andream, et alios diuersis modis pro nomine Dei afflictos, quos omnes cum iudicatus fuit, uicit homo Dominicus. Quia et si parum in illis, tamen inueniebatur aliquid morte dignum.

Ecce enim in iniquitatibus conceptus sum, et in peccatis concepit me mater mea. Quasi dicat: Ecce quomodo uincis omnes. Non enim solus uincis tales, qualis ego sum nunc post tantum commissum, sed etiam uincis me talem, qualis primum fui, et omnem  hominem, quia habes quid ab ipsa origine mihi et omnibus imputes. Quod sic dicit, transferendo in se humanum genus, nam ego conceptus sum in iniquitatibus, sicut omnis homo. Nunquid iste ex iusto uiro Iesse, et de legali coniuge natus est in iniquitatibus, id est, in adulterio conceptus? Nequaquam. Hoc enim castum opus in coniuge, non habet quidem culpam, sed tamen attrahit debitam penam, id est, delectationem. Que quia ex iniquitate, id est, ex preuaricatione hominis primi processit, et quia ipsa quodam modo iniquitas est, ideo dicit, in iniquitatibus conceptus sum. Ille uero uictor, quia solus sine delectatione conceptus est, ideo solus sine dolore natus est. Et ideo solus habet quod etiam unius diei puero imputet. Et in peccatis concepit. Probat quasi a maiori per sexum fragiliorem, quod dixit. Quasi dicat: uere in iniquitatibus conceptus sum; nam si hec possunt esse, quod a patre in iniquitatibus conceptus sum necesse mater mea in peccato delectationis  concepit me. Facilius enim et magis etiam femineus sexus delectatione corrumpitur. Potest et aliter iste idem uersus continuari, quasi dicat: Quia tibi soli peccaui, ergo miserere mei. Et necesse est ut miserearis, quoniam non solum a tam graui actuali commisso, sed etiam ab originali peccato oppressus sum, quia in iniquitatibus conceptus sum, etc.

Ecce enim ueritatem dilexisti. Dico quidem in iniquitatibus conceptus sum, nec tamen hoc ideo dico, ut in te auctorem culpam refundam, sed quia uerum est. Et ideo ego uerum dico, quia tu diligis ueritatem, id est, uera dicentes. uel aliter etiam continuatur, quasi dicat: Quia in iniquitatibus conceptus sum, ergo, Domine, miserere; et ideo rogo ut miserearis, quia si non misereberis, punies. Et ecce quare punies, scilicet, ideo, quia dilexisti ueritatem id est, uerum iudicium in tantum quod impunit peccata eorum etiam quibus ignoscis, non relinquis, quia dilexisti ueritatem, id est, uerum iudicium, sed  tamen prerogasti misericordiam, ut et ueritatem conseruares. Ignoscis enim confitenti, sed seipsum punienti. Et sic misericordia et ueritas conseruatur. Misericordia quidem, quia homo liberatur; ueritas uero, quia peccatum punitur.

Incerta et occulta sapientie tue manifestasti mihi. Sic continuatur: Dico quia si non misereberis, punies; sed uere misereberis, quia iam mihi hoc promisisti. Nam manifestasti mihi per Nathan prophetam, imo per spiritum dicentem mihi per prophetam: Dimissum est tibi peccatum tuum. Manifestasti incerta et occulta sapientie tue, id est, dispositionis atque reparationis noue, felicitatis eterne. Elegit enim in ipso ante mundi constitutionem. Que autem incerta, et que occulta? Scilicet, quod etiam talibus et tam grauibus peccatis ignoscis. Quod hominibus prius incertum fuit, quia dubitatur an Deus ignosceret post tam grauem lapsum, et sic an ulla humani generis reparatio esset ignorabant. Sed Dauid hoc  experimento monstratum est, propheta dicente ad eum: Dimissum est tibi peccatum tuum, quia per similitudinem hanc reparationem etiam in aliis attendit. De hoc incerto, id est de reparatione post tam grauem lapsum dubitantes, an unquam eis ignosceretur, egerunt Niniuite penitentiam in predicatione Ione, humiliantes se in omni contritione, a minore usque ad maiorem. Quod uero incertum esset in uerbis istis ostenditur: Quis scit si conuertatur et ignoscat Deus et reuertatur a furore ire sue, et non peribimus? Qui enim hoc dixit, incertum hoc habuit; sed tamen Niniuite, ut ipse, si posset esse, remanere noluerunt. Et quia digne penituerunt, ideo reipsa quod prius incertum habebat cognouerunt, quoniam ut interminatus propheta fuerat, euersa est ciuitas illorum, uersa quidem in malo, et edificata in bono. Quod autem dicit: Incerta et occulta, neutrum superfluit, quia per occulta determinat incerta. Sunt enim quedam incerta que in natura  sua sunt incerta. Hec autem ideo tantum erant incerta, quia hominibus occulta. Et est hoc totum equipollenter dicere: Manifestasti mihi per prophetam reparationem humanam. Quomodo autem fiet hec reparatio? Hoc modo, scilicet, quia sicut tu precepisti in lege leprosos ut mundarentur aspergi hyssopo in sanguine rufe uitule intincto, sic asperges me et alios hyssopo et sanguine uituli non signo, sed significato, et sic mundabimur. Possunt et aliter secundum aliam sententiam he continuationes partim fieri. Secundum enim quod precedentem uersum continuauimus: Non hoc ideo dico, ut refundam culpam in auctorem, sed quia tu, Domine, diligis ueritatem. Talis repetitio fiat, ut quod sequitur continuetur: Quia in iniquitatibus conceptus sum. Ergo miserere mei, Deus, et munda me. Et uere misereberis, quia iam manifestasti mihi per legalia instituta incerta et occulta sapientie tue, id est, dispositionis tue, scilicet, humanitatis reparationem. Et quomodo manifestasti? Ita, scilicet, quia fecisti  me per signa intelligere significata. In lege enim preceptum erat ut leprosi extra castra eiicerentur, et deinde ad emundationem fasciculo hyssopi in sanguine uituli intincto aspergerentur, et emundati reducerentur. In quo reparatio humana prefiguratur. Hyssopus humilis herba est, que ualet ad uitium pulmonis, ex quo pulmone precedit anhelitus, per quem anhelitum tumor superbie designatur. Per hyssopum uero humilitas Christi intelligitur, que uim medicamenti ad reprimendum in nobis tumorem ueteris superbie et animositatis habuit. Per sanguinem quoque rufe uitule passio Christi significatur, per aspersionem uero hyssopi in sanguine intincti, qua leprosi emundabantur, hoc premonstrabatur, quod quicunque humili Christo se conformarent, et sanguine eius aspergerentur, id est, passionem eius imitarentur, illi uere ab omni lepra peccatorum mundarentur, quod sanctus Dauid per Spiritum sanctum futurum intellexit. Et inde dicit hoc modo: Per legalia  signa incerta sapientie tue manifestasti mihi, quia fecisti me intelligere quod sicut leprosi aspersi hyssopo, et sanguine uituli mundabantur, ita tu me et alios Christi imitatores asperges hyssopo, sanguine uituli intincto, significato non signo, et sic a peccatis mundabor. Et qualiter intelligat asperges exponit, scilicet, lauabis me per hyssopum illum, et hoc adeo, quod ego dealbabor super niuem, id est, super omnem corporalem mundationem, scilicet, interius mundabor. Que mundatio excellit omnem exteriorem mundationem. Niuem autem pro exteriori et digniori mundatione ideo ponit, quia candidior inter exteriora est.

Auditui meo dabis gaudium et letitiam, et exsultabunt ossa humiliata. Asperges me, inquam, et me asperso dabis gaudium et letitiam, id est, perfectam et plenariam letitiam dabis auditui meo, id est, mihi audienti, hoc est, humilianti me, et discenti, non dicenti, id est, peccatum meum defendenti. Tutius  enim longe est audire quam dicere, quia ille qui audit humiliat se et discit; qui uero dicit, superbit. Et est quasi dicat: Audiendo letabor, dicendo uero tristabor. Ipse paratus est ueniam dare. Non intercludamus ergo nobis ueniam aperiendo uocem defensionis, sed aperiamus sinum confessionis. De hoc gaudio ille quo in natis mulierum non surrexit maior Ioanne Baptista ait: Amicus sponsi non dicit et cadit, sed stat et audit. Quia enim audit, stat, et gaudio gaudet, non quia dicit, sed quia audit uocem sponsi, id est, quia discit, dabis, inquam, mihi gaudium audienti; et hoc ideo, quia ossa, id est, firmamentum anime mee, uirtutes, scilicet, que prius humiliata erant, dicendo exsultabunt, quia statum suum obtinebunt audiendo. Potest etiam de futuro uersus iste accipi, quasi dicat: Hic laudabis me, et dealbabis; tandem uero dabis plenariam letitiam auditui meo, scilicet, cum audiam te dicentem: Euge, bone et fidelis, intra in gaudium Domini tui, et tunc ossa, id est, firmamenta anime mee hic  humiliata per penitentiam gaudebunt, ibi clarificata per gloriam.

Auerte faciem tuam a peccatis meis, et omnes iniquitates meas dele. Quasi dicat: Dico quia dabis mihi gaudium, et ossa mea exsultabunt. Et ubi hoc fiat, sicut prius, dum ego auerti faciem meam, tu auertisti; ita nunc dum ego auerto, tu auerte faciem tuam a peccatis meis, et omnes iniquitates meas dele, quas prius auertendo scripsisti, modo auertendo dele. Et ut eas deleas, o Deus, cor quod per me factum est immundum, crea in me mundum, et fac omnes cogitationes meas mundas, innoua spiritum, id est, intellectum modo inueteratum et curuatum, ita ut facias eum rectum in uisceribus meis, id est, in anima mea. Spiritus huius prius fuit rectus, et Spiritui Dei collimatus, quandiu a uoluntate Dei non dissensit; quando uero ad carnis concupiscentiam et delectationem terrenam se incuruauit, tunc spiritus eius distortus et inueteratus est. Et ideo nunc rogat ut innouetur, et  sursum regatur, ut rursus Spiritui Dei collimetur, scilicet, ut nichil quod Deo placuerit sibi displiceat, ut quidquid patitur, ipse uel alius iustum esse credat, quod ita factum est. Tunc enim spiritus eius fuit rectus, cum omnem persecutionem quam ab Absalom filio suo passus est meritis suis imputauit. Et dum quidem miles Absalom multa conuicia ei inferret, et quidam de suis interficere eum uellet, hoc fieri prohibuit dicens: Noli eum interficere; misit enim Deus eum ut maledicat mihi propter peccata mea, multa nimis et inenarrabilia.

Ne proiicias me a facie tua, et Spiritum sanctum tuum ne auferas a me. Innoua, inquam, spiritum meum, et de cetero ne proiicias me a facie tua, id est, ne permittas me amplius relabi in peccatum, ut proiiciar a facie tua, id est, fiam indignus tua presentia, et ne auferas a me tuum sanctum Spiritum, per cuius donum hec habeo, ut iam confitear et penitentiam agam de peccato meo. Nemo enim per se  habet quod penitentiam et confessionem facit, sed per Spiritum Dei, cui scelera et immunditia displicent, sicut e contra immundo spiritui placent. Non potest ergo negari quin Dauid, cum iam peniteret, Spiritum sanctum haberet. Et pro hoc spiritu rogat, ne sibi Deus eum auferat, scilicet, ne forte a confessione et penitentia desistat.

Redde mihi letitiam salutaris tui, et Spiritu principali confirma me. Non auferas, inquam, a me spiritum tuum, et, non auferendo illum, redde mihi letitiam salutaris tui, quam letitiam per peccatum amisi, quia non scio esse letandum de aduentu eius alicui, nisi qui se conformauerit ei. Et illam talem letitiam per Spiritum tuum redde mihi, et ea reddita confirma me, ne amplius eam amittam, Spiritu principali, id est Spiritu sancto, qui ideo dicitur principalis, quia quidquid boni est nostro spiritui ab illo procedit.

Docebo iniquos uias tuas, et impii ad te conuertentur. Confirma me, inquam, quia ego confirmatus non ero  ingratus. Namque docebo uerbo et exemplo iniquos quoslibet, et per me et per successores meos uias tuas, id est, opera tua; et non solum iniquos docebo, sed et impios, id est, idololatras, quia proponam me exemplum eis, ne desperent; et sic impii, id est, alie ille oues ad te conuertentur.

Libera me de sanguinibus Deus, Deus salutis mee. Quasi dicat: Et ut doceam iniquos et impios, ideo, Deus, libera me de sanguinibus, id est, de concupiscentiis carnalibus; has enim expertus fuerat, quia per has ceciderat, et ideo ab eis liberari rogat. Tu, dico, qui es Deus, dator uere salutis mee, illius, scilicet, cui nulla subrepet corruptio, cui nulla accedet defectio, ubi cibo non fulciamur, neque esca reficiamur, sed tamen non erimus tunc sine potu et cibo, quia ipse Deus erit noster cibus et potus, cibus, scilicet, reficiens, et nunquam deficiens. Libera me, inquam, et si tu me liberaueris, tunc lingua mea exsultabit, id est, exsultanter aliis annuntiabit iustitiam omnem esse tuam, nullam meam. Quasi dicat:  Non ero de numero illorum, qui de meritis presumentes, et suam iustitiam statuere uolentes, iustitie tue noluerunt esse subiecti; et ideo non iustitia meritorum, sed solam iustitiam tuam gratis iustificantem annuntiabo.

Domine, labia mea aperies, et os meum annuntiabit laudem tuam. uere liberabis me, quia tu, Domine, aperies labia mea, id est, labia cordis mei, que prius clausa erant per peccatum, illa aperies ad intelligendum; et ideo os meum exterius annuntiabit laudem tuam, non meam, hanc, scilicet, laudem, quod a te creatus sum, peccans non derelictus sum, atque ut confiterer admonitus sum, et ut securus essem mundatus sum. Et hoc quasi dicat: Sacrificium laudis tibi offeram tantum, ideo quia aliud sacrificium non uis tibi offerri. Nam si tu aliud uoluisses, ego utique illud dedissem, id est, iam pridem me a talibus etiam non abstinuissem. Sed est quasi dicat: Quando non uis, quia futurum est quod tu non delectaberis  non solum minoribus legalibus sacrificiis, sed etiam holocaustis, quibus maxime, quia nichil subtrahitur tibi, in eis delectari uideris. Sciendum quia tempore sancti Dauid locum adhuc habuerunt legalia sacrificia, sed attendit iste per Spiritum illa esse signa et promittentia, et ideo futurum esse quando fierent irrita, et haberent locum significata tantum atque promissa, postquam enim ueritas est oblata, cessauit umbra. Semper tamen locum habuerunt significata sacrificia, quia etiam manente umbra Deo exstiterunt gratissima.

Sacrificium Deo spiritus contribulatus, cor contritum et humiliatum. Quasi aliquis dicat: Quandoquidem Dominus non uult sacrificia, quid ergo faciemus? nunquid ad altare eius uacuis manibus ueniemus? Non utique. Quia tibi Deo erit sacrificium acceptabile spiritus contribulatus. Et qui sit spiritus contribulatus exponit, cor, scilicet, contritum labore penitentie, et humiliatum a timore superbie, erit tibi sacrificium  acceptabile, quia erit quando taurum et hircum et cetera talia despicies, istud uero nunquam depicies.

Benigne fac, Domine, in bona uoluntate tua Sion. Ut talia sacrificia tibi offerantur, ideo, Domine, fac benigne Sion, id est, mitte Ecclesie tue Saluatorem, quem es eis missurus. Que Ecclesia Sion dicitur, quia per Sion omnes illi significantur qui sunt in speculatione, et qui in presenti tantum uolunt esse in spe, et tandem in re. Et hoc facias non in meritis eius, sed in bona tantum uoluntate tua. Gratia enim gratis est data, et edificentur muri Ierusalem future, id est, munimenta nostre immortalitatis et incorruptionis. Qui muri modo edificantur in Sion per fidem, spem, caritatem, tunc autem firmi erunt, cum ad Ierusalem, id est, ad ueram uisionem perueniemus. Nihil enim aliud hi muri sunt, nisi indeficiens immortalitas et impassibilitas. Potest etiam uersus iste ad quamcunque fidelem animam per se  referri, ut sic dicatur: Benigne fac, Domine, unicuique Sion, id est, fideli et speculanti anime, mittendo ei Saluatorem suum, non in meritis, sed in bona uoluntate tua; et edificentur muri, id est, munimenta eius, uirtutes, scilicet. Eius dico que nunc est Sion, et tandem erit Ierusalem, cum ad ueram, scilicet, peruenerit uisionem.

Tunc acceptabis sacrificium iustitie. Quasi dicat: nunc interim acceptabis pro peccato sacrificium cor contritum et humiliatum; sed tunc, id est, edificatis muris Ierusalem, acceptabis, id est, acceptabile habebis tantum sacrificium iustitie, id est, uitulos labiorum, quos tunc tibi offerent: Beati enim qui habitant in domo tua, Domine, in secula seculorum laudabunt te. Que laus ideo dicitur sacrificium iustitie, quia quid iustius quam ut in eterna beatitudine positi illum laudent, per quem illic erunt? Nihil utique. Et tunc acceptabis, oblationes, id est, sacrificium secundum animam. Et holocausta, id est, sacrificium secundum uniuersam naturam humanam, quia non  solum anima in usum sacrificii consumetur a caritate in suam immortalitatem et impassibilitatem, sed etiam corpus consumetur in corruptionem et impassibilitatem eternam. Et ideo tunc imponent uitulos, id est, se ipsos in innocentia noue uite renouatos super tuum altare, id est, in intima mentis deuotione, que est tuum altare, quia ibi sacrificatur tibi, quod est dicere: Omni deuotione presentabunt tibi se in innocentia noue uite.



IN PSALMUM LI. In finem intellectus ipsi Dauid, cum uenit Deg Idumeus, et nuntiauit Sauli, et dixit: uenit Dauid in domum Abimelech.



ARGUMENTUM.

Contra uerba Rabsacis potest cantatum intelligi. Aliter uox Christi ad Iudam traditorem.



EXPLANATIO.

 Quia titulus iuxta historiam notus est, breuiter de allegoria dicamus. Ideo eorum intellectus titulo inseritur, ut mysterium querere non dubites, quia et ipse Dauid suis calamitatibus admonitus de Christo futurum intellexisse narratur. Dauid ergo ut semper Chritus sit, Saul Iudei persequentes. Deg Idumeus, qui interpretatur motus sanguineus, Iudas proditor; Abimelech sacerdos electi discipuli, apud quos Dominum et uidit et tradidit. Quidam dicunt Deg Antichristum esse, cuius membrum Iudas exstitit, quia sicut ille sacerdos octoginta peremit, sic et iste martyres, qui fidem resurrectionis tenent, occisurus. In prima parte psalmi propheta in Iudam uel Antichristum inuehitur, ne se in flagitiis extollat, cui finis grauissimus restet. In secunda dicit eum ocius periturum, sanctorum per omnia societate priuandum. In tertia sanctos stupere dicit quando diabolum nunc in seculo bacchantem conspexerint in fine damnari. In quarta ipse propheta sperat se cum sanctis in futura uita beandum.



COMMENTARIUS.


Quid gloriaris in malitia, qui potens es in iniquitate. Titulus est talis: In finem intellectus ipsi Dauid, cum uenit Deg Idumeus, et nuntiauit Sauli, et dixit ei: uenit Dauid in domum Abimelech. Legitur in libro Regum quod Saul rex in Isrel a Domino sit constitutus non ad manendum, sed propter illius populi cor durum, nec ad utilitatem, sed ad eorum correptionem. Iuxta quod Iob de eo dicit: Qui facit hominem hypocritam regnare propter peccata populi sui. Preuaricante autem Saule, et aperte reprobato Dauid puer adhuc subelectus est in regnum a Domino. Sed antequam in regnum perueniret, grauiter eum Saul persecutus est. Quod ad nostram instructionem factum est, scilicet, ut sciremus quia non nisi per tribulationem ad ipsum regnum perueniremus. Nam et ipse Dominus noster corpus quod de terra sumpsit, per tribulationis uiam in celum detulit. In predicta autem persecutione fugit Dauid, ubicunque se posse  latere credidit. Cumque circumquaque fugeret, peruenit ad domum Abimelech sacerdotis, ubi et panes propositionis, et gladium Golie, qui prius in templo positus fuerat, accepit. Quod ideo factum est, ut perfecte illum cuius figuram in se gerebat representaret, qui futurus erat uerus sacerdos et Rex. Sacerdos enim per propositionis panes, et per gladium Rex intelligendus est. Ibi Deg Idumeus, princeps pastorum Saulis, interfuit, atque Dauid uidit. Postea uero cum Saul seruis suis irasceretur, quod insidias Dauid non ponerent, nec eum caperent, prodidit Deg Dauid, et dixit: uenit Dauid in domum Abimelech. Misit ergo Saul ad Abimelech, et ipsum atque omne sacerdotale genus interfecit per Deg, quia nemo alius in sacerdotes Domini manum uoluit mittere. De hoc negotio psalmus iste est conscriptus non historice, sed mystice. Per Saulem enim designatur mors et regnum terrenum, quia de morte scriptum est: Deus non fecit mortem, nec letatur in perditione  uiuorum; sed creauit omnia ut essent, et sanabiles fecit nationes orbis terre. Impii autem accersi erunt eam sibi manibus et pedibus; et estimantes illam amicam, defluxerunt. Per Dauid uero uita et celeste regnum intelligitur; Deg autem motus, et Idumeus terrenus interpretatur. Et ideo per Deg Idumeum omnes illi qui de terrenis mouentur, et in eis sperant, intelliguntur. Et hi tales celeste regnum, id est, illos in quibus uerus Dauid inhabitat per fidem et per bona opera, apud terrenum regnum semper produnt et accusant, quia operibus eorum contrarii sunt, et etiam graues sunt eis ad uidendum. Et de his duobus generibus hominum tractat iste Psalmus, scilicet, quorum alii sunt persequentes, alii sufferentes, alii spem in terrenis figentes, alii sola eterna sperantes. Per hoc autem quod Deg, qui motus interpretatur, seruus Saul, qui terrenum regnum designat, dicitur, hoc etiam notatur, quod hoc regnum in motu est, et cito transitorium. Et ideo de persecutione eius his qui ad celeste regnum, quod eternum est, pertinent,  non est curandum. Potest hoc quoque totum ad populum Iudaicum et Christum referri. Quando enim uerbum illud, quod in principio erat apud Deum, in domum Abimelech, qui Patris mei regnum interpretatur, uenit, id est, quando carnem de Iudaico populo accepit qui peculiaris populus Domini fuit, tunc Deg, id est, illi qui mouebantur de loco et gente, scilicet, qui Deo dixerunt quod demonium haberet, et similia, apud Deum terrenum regnum, id est, apud Pilatum et Annam et Caipham eum prodiderunt et accusauerunt. Et sic terrenum regnum, id est, illi scelerati principes Deg miserunt, et per Deg, id est, per illos quorum lingua gladius acutus, sacerdotes interfecerunt, id est, ipsum Dominicum hominem, de eis natum, qui uere sacerdos fuit, quia seipsum pro nobis immolauit, et multos alios ei adherentes. Dauid uero euasit, quia uerbum immortale permansit, quod etiam Isaac presignauit, pro quo aries immolatus fuit. Similiter quoque est si ad omnes  fideles hoc referatur, quia cum corpora eorum occiduntur, anime libere auolant, donec etiam eadem immortalitate corporali donata et clarificata recipiant. Titulus predictus sic exponitur: Hec uerba referuntur in finem, non ad historiam. Que uerba sunt intellectus, propositus ipsi Dauid, id est, dignioribus de corpore Christi, quia eos instruunt, ut intelligant nunc esse tribulandum, deinde letandum, quia non est letari, nisi precesserit tribulari. Intellectus, dico, significatus tunc, cum gestum est hoc negotium, scilicet, cum Deg Idumeus uenit et nuntiauit Saul, etc. Nunc ad psalmum accedamus. Propheta preuidens per spiritum mysticum Dauid a Deg mystico persequendum, redarguit persecutores iniquitate gloriantes in hoc psalmo, ostendens non maleuolentia, sed prophetandi presentia, quid eis sit futurum ad consolationem bonorum, scilicet, ne deficiant, sed cum omni patientia tribulationes sustineant. Quia et si ii qui eos persequuntur modo florent,  cito tamen arescent; et e contra flores eorum qui nunc aridi apparent in eternum non deficient. Et dicit ita: Tu qui potens es, id est, qui potentiam tuam reputas in iniquitate, ubi potius impotentia est, propter quid gloriaris in malitia, in qua non est gloriandum, imo erubescendum? Multi enim sunt qui destruunt, pauci qui construunt. Et ideo non est in malitia gloriandum, sed qui gloriatur, in Domino glorietur. Iuxta quod scriptum est: Non glorietur sapiens in sapientia sua, non diues in diuitiis, non fortis in fortitudine; sed qui gloriatur, glorietur scire et nosse me, dicit Dominus.

Tota die iustitiam cogitauit lingua tua, sicut nouacula acuta fecisti dolum. Ostendit quomodo glorietur in malitia, scilicet, quia ita studet malitie, cuius gloria est ignominia, ac si inde sequeretur uera gloria, dicens ita: Lingua tua, id est, lingua cordis tui cogitauit iustitiam tota die, id est, assidue. Nullum enim tempus intermittis ab iniustitia, quia et si non est in opere, est tamen in cogitatione; et si abest  ab ore, nunquam abest a corde. Sed que cura? Nulla, scilicet, quia nichil per hoc fidelibus nocuisti. Nam fecisti, id est, explesti dolum tuum. Tu, dico, ens sicut nouacula acuta, id est, sola exteriora et superflua abscidisti, interiora uero et necessaria, eterna, scilicet, non lesisti. Sicut nouacula acuta exteriora abscindit, ossa uero non inscindit. Quasi dicat: Exerceat Deg quantum uelit malitiam suam, acuat nouaculam suam. Qui tandem Dauid faciet? Capillos, scilicet, abradet, et caluos, id est, filios Core faciat. Per capillos enim exteriora atque superflua designantur. uerumtamen Deus non superfluos capillos fecit, quia ad ornamentum eos creauit. Sed ideo per capillos superflua terrena designantur, quia sicut capilli sine sensu, id est, sine dolore abscinduntur, ita hec terrena superflua ab his qui firmiter Deo mente inherent, non solum exteriora, sed ipsa etiam corpora sine omni dolore possunt auferri, quia dictum est: Nolite timere eos qui occidunt corpus, animam  autem non possunt occidere. Possunt tamen de his superfluis multa bona fieri, scilicet, si panem esurienti frangas, si nudos uestias, et similia his facias. Quod etiam mulier illa designauit, que postquam pedes Domini lacrymis rigauit, capillis etiam tersit. Ille enim pedes Domini quasi lacrymis rigat, qui pauperum Domini miseretur per piam affectionem. Capillis uero quasi detergit, cum post commiserationem per facultatem horum superfluorum inopie eorum subuenit. uel aliter: Quia intermittere iniustitiam cogitasti, ideo perfecisti dolum, ens sicut nouacula acuta, id est, accuratissime, scilicet, ut quantum posses auferas adeo quod nec ipsa corpora intacta permitteres. Ad hoc enim nouacula acuta est, ut quanto expressius possint, capilli abradantur. Si uero ad Christum et Iudaicum populum hoc referatur, ita dicetur: Perfecisti dolum sicut nouacula acuta facit dolum, quia sicut nouacula que adhuc acuitur, ut per eam uultus ornetur, si uulnerat, potius ipsum  deturpat, ita peculiaris ille Iudaicus populus ad hoc electus, ut in eo uultus Domini representaretur et ornaretur, potius illum deturpauit, quia tempus uisitationis non recognouit. Et in hoc dolose egit, quia aliud fecit, et ad aliud eum Dominus elegit.

Dilexisti malitiam super bonitatem. Quasi dicat: Ideo assidue iniquitates cogitasti, quia malitiam dilexisti super benignitatem, id est, ita ut preponeres eam benignitati, et sic quod naturale et peruertisti. Ad quod enim unumquodque factum est, illud in eo primitiuum est. Quare benignitas et equitas ad quam homo creatus est prius sunt in homine, malitia uero, que accessit ex corruptione, est posterius. Dilexisti, inquam, super bonitatem malitiam, et ideo dilexisti magis loqui iniquitatem, quam loqui equitatem. Et in hoc quasi dicat: Non idem quod in aliis seruas. Prouides enim ne acidum cibum uentri tuo ingeras, et non prouides qui id in ore habeas? Sicut namque eligendum est quid uescaris, ita quid loquaris.

 Dilexisti omnia uerba. Quasi dicat: Ut summam nequitie tue concludam, dico quia dilexisti omnia uerba precipitationis, quodcunque ad precipitium ducit et interitum dilexisti, scilicet, linguam dolosam. Sicut enim habent quidam libri, uel tu Deg ens lingua dolosa, nichil agens uel loquens nisi dolum. Et accipe dolum hic large pro omni iniquitate. Sed quid tibi inde? Omne malum scilicet, quia propterea Deus, qui potest, destruet te in fine, quando non licebit ultra resurgere. uel in finem semper tendente, id est, eterna destructione destruet te non ad edificationem, sed destructionem. Et nunc interim euellet te de tabernaculo, et hoc ita quod emigrabit te, id est, longe migrare te faciet inde, hoc est, in presenti a communione fidelium moraliter separabit te. Habent autem quidam libri Tuo, quod satis bene est, quia et naturaliter omnis homo plantatus est in hoc tabernaculo, et radicem habet in celo. Unde dicit: Euellet te hic de tabernaculo tuo, id est, quod tuum deberet esse.  Et quia euellet te de tabernaculo, ideo tandem etiam de palatio. Quod sic dicit: Et tandem euellet radicem tuam, id est, que deberet esse tua de terra uiuentium. Radix nostra caritas est, fructus uero huius radicis sunt bona opera. Unde dicit Apostolus: Omnia uestra in caritate fiant; et item alibi: In caritate radicati et fundati. Hanc radicem, id est, caritatem, dicit euelli de terra uiuentium, id est, de superna requie, quantum ad malos, quia eam non habuerunt, et ideo per eam illic non complantabuntur. Charitas autem ibi semper remanebit, quia caritas nunquam excidit.

uidebunt iusti. Quasi dicat: Quod Deus uero sic damnabit Deg, non infructuose, sed utiliter suis faciet, quia iusti uidebunt, id est, attendent et presentem et futuram eius damnationem. Et ideo nunc dum tempus noctis est, timebunt. De hoc timore dicit Apostolus: In timore et tremore uestram ipsorum operantes salutem; et: Qui stat, uideat ne cadat; et item: Considerans te ipsum, ne et tu tenteris. Dum  enim ad lucernam ambulamus, necesse est ut in timore uiuamus; nunc autem ad lucernam ambulamus, iuxta quod dicit Petrus: Habetis autem certiorem propheticum sermonem, cui bene facitis attendentes quasi lucerne in obscuro loco, donec dies ueniat, et lucifer oriatur in cordibus uestris. Nunc enim propheticum sermonem certiorem, id est, certas promissiones habemus, sed in obscuro loco sumus, quia tantum ex parte cognoscimus, et cognoscemus quousque lux illa ueniat, de qua dictum est: Cum autem apparuerit, similes ei erimus, et uidebimus eum sicuti est. Nunc, inquam, timebunt, et tandem ridebunt, facti tunc super eum, quamuis nunc sint sub eo. De hoc risu Sapientia dicit: Loquebar, et non attendistis sermonibus meis, ego autem subsannabo, et desuper ridebo de interitu uestro. Nunc enim tempus dolendi et compatiendi est malis, dum possumus eis prodesse, quia et tunc quidem erit penitentia, sed infructuosa. Et ideo tu quisque nunc peniteas, et erit tuus aduocatus,  qui tunc erit te iudicaturus, quia nunc habebis adiutorem, quem tunc iudicem. Postquam uero oues separabuntur ab hedis, tunc erit tempus ridendi, id est, diuine sententie aggratulandi. Ridebunt, inquam tandem, et exprobrantes eis dicent: Ecce homo, id est, ecce ad quid dum se extollere uellet, redactus est Deg. Qui non posuit Deum adiutorem suum, id est, qui non de Deo, sed de se presumpsit, quia in diuitiarum suarum multitudine sperauit. Non dicit qui diues fuit, sed si quis diuitias habeat ad necessitatem, et ad aliorum refectionem, non est peccatum; sperare autem in diuitiis, id est, habere eas non ad necessitatem, sed ad delectationem, est peccatum. Si enim libros legamus, inueniamus Abraham, et Iacob, et alios priores patres, et diuites fuisse, et tamen felices, quia non est considerandum si eges in facultate, sed si ardes in cupiditate. Non enim Deus consulit arcam, sed conscientiam; nec damnatur pecunia, sed auaritia, sicut e contra non  laudatur inopia, sed innocentia. Quod attendentes sancti apostoli, cum Dominus diceret eis: Facilius est camelum per foramen acus transire, quam diuitem in regnum celorum, dixerunt: Et quis poterit saluus esse? Nullus enim fere, qui non desideret habere. Petrus uero satis fiducialiter locutus est, cum diceret: Ecce nos reliquimus omnia, et secuti sumus te. Nihil namque preter ratem ueterem et scissam uestem reliquerat, et tamen se dicebat reliquisse omnia. Quod soluit beatus Gregorius dicens: »Multum reliquit, qui nichil sibi retinuit. Tanta enim a sequentibus relicta sunt, quanta ante sequentibus concupisci potuerunt.« Et item: »Multum reliquit qui ipsum etiam desiderium habendi potsposuit.« Sperauit, inquam, in diuitiis, et preua uit in uanitate sua, id est, magis profecit in uanitate, id est, in his que mane concupiunt, quam proficere in ueritate, pluris enim fecit nummum quam Deum.

Ego autem. Hic loquitur non quilibet unus, sed  oliua illa, id est, Ecclesia, cuius superbi rami de Iudeis fracti sunt et loco illorum humilis oleaster de gentibus insertus est. Quasi dicat: Deg quia sperauit in multitudine diuitiarum suarum, damnabitur; ego autem iam positus in domo Dei, id est, in celesti requie, spe, etsi nondum in re, existens sicut oliua fructifera. Oliue enim fructus tarde apparet, et tamen apparet. Sic et fructus iustorum tarde quidem eueniunt, sed tamen apparebunt. Et ideo positus in domo Dei, quia non speraui in pecunia, sed in Dei misericordia, ipsa, dico, ducente me in eternum, id est, in seculum subsecutiuum huius seculi. Quod est dicere: Quod ego speraui in misericordia Dei, feci non pro temporali commodo, sicut multi faciunt, sed pro eterno. Ego, inquam, talis non damnabor, sed confitebor tibi, id est, confessionem laudatiuam faciam tibi in seculum, id est, eternaliter, hoc est, eternaliter sacrificabo tibi uitulos labiorum. Beati enim qui habitant in domo tua, Domine, in secula seculorum laudabunt te. Et merito tibi confitebor, quia  fecisti tale quidem ut sis dignus laudari, Deg, scilicet, damnasti, et Dauid coronasti. uel fecisti me talem qui sim dignus eternaliter te damnari. Confitebor tibi tandem, et nunc interim exspectabo nomen tuum, id est, non properando preripiam hoc nomen quod est Deus, sicut Adam qui sibi Deus esse, et de suo nutu, non de tuo, uoluit pendere, sed exspectabo patienter quousque per misericordiam et gloriam illud possim acquirere. Erimus enim omnes sicut dii immortales et impassibiles facti, iuxta illud: Ego dixi: Dii estis. Et merito nomen tuum exspectabo, quoniam ipsum est bonum, id est, et suaue et dulce est; et quia pauci sunt qui adhuc dulcedinem illam percepissent, de qua dictum est »Gustate et uidete, quoniam suauis est Dominus; et ideo nesciunt suauitatem illam, sicut et ille qui dulcedinem mellis non gustauit, nescit quam dulce mel sit. Ideo subdit et quibus suaue sit, et quando, dicens: Quoniam nomen tuum est bonum, quod apparebit in conspectu, id est, in  societate sanctorum tuorum, his, scilicet, qui eis associabuntur.



IN PSALMUM LII. In finem pro Abimelech, intellectus Dauid.



ARGUMENTUM.

Et hic psalmus Rabsacen percutit. Aliter increpat Iudeos incredulos operibus negantes Deum. Legendus ad Euangelium Matthei.



EXPLANATIO.

Regum narrat historia, cum Dauid apud Achis exsularet, et cum eo descenderet in castra ad preliandum contra Saul, latrunculos Amalec uastasse ciuitatem Siceleg, raptisque Dauid et sociorum eius uxoribus, filiis ac substantiis, abiisse; et hoc comperto Dauid eos persecutum esse, et inter conuiuia repertos internecioni dedisse. Intellexit ergo Dauid Christum de suo semine nasciturum, gentiumque persecutiones contra Ecclesiam eius, quasi Amalec contra Siceleg ciuitatem Dauid esse  seuituras, sed easdem mox ne animas quas de Ecclesia rapuerant possint occidere, Christo uictore, prosternendas, uel ad fidem scilicet, uel ad damnationem. Et ideo recte titulus dicit: In fine pro Amalec, id est, in Christum pro gentibus intellectus Dauid, quia ipse intellexit quid hec que gesserat mysterii salutaris tenerent. Amalec interpretatur populus lambens, quia qui terrena nimium desiderant, etiam ambiendo quasi lambere uidentur. Pro horum ergo conuersione uel punitione psalmus iste formatur. In primo membro psalmi Ecclesia loquitur, increpans eos qui uel corde uel opere corrumpi non metuunt. In secundo dicit eos recepturos mala que fecerint Christianis. In tertio fideles monet equanimiter seculi ferre molestias, donec iudicium maiestatis adueniat, ubi omnes beati induantur, bona recipient.



COMMENTARIUS.

Dixit insipiens in corde suo non est Deus. Titulus est talis: In finem pro Amalec, uel pro Melech, intellectus  ipsi Dauid. Amalec populus fuit persecutor sancti Dauid, et regni ad ipsum pertinentis, id est, Isrelitice, gentis. Qui scilicet Amalec Siceleg ciuitatem succendit, et inde uxorem Dauid et familiam cum facultate eius diripuit. Et interpretantur Amalecite lingentes terram, per quos amatores mundi intelliguntur, de quibus necesse est ut amatores celi, qui per Dauid intelliguntur, persecutionem patiantur. Titulus sic exponitur: Hec uerba referuntur in finem temporum, id est, ad Christum natum in fine temporum, iuxta quod ait Apostolus: Nouissime uobis locutus est in Filio, et quia Christus est finis, in quem quidquid boni agimus dirigimus, et quo adepto nichil est quod ultra petamus. Que uerba sunt propositus intellectus ipsi Dauid, uel dignioribus de corpore Christi, pro Amalec, id est, pro persecutione. Redarguit enim propheta in hoc psalmo persecutores corporis Christi, et exhortatur ipsum corpus, id est, Ecclesiam, ut cum omni patientia sustineat  tribulationem et persecutionem, atque tandem inserit ipsius corporis consolationem. Unde dicit in titulo quod sit psalmus iste intellectus, propositus fidibus, pro persecutione, scilicet, ut intelligant tolerandam esse persecutionem, quia finem habebit persecutio, sed premium persecutionis finem non habebit. uel pro Melech, ut Hieronymus dicit, interpretatur parturiens, siue dolens. Quis autem hic est parturiens, siue dolens? Corpus, scilicet, Christi. Dolet enim uidens quod quia superabundabit iniquitas, refrixit caritas multorum. Parturit uero illos eosdem pro quibus dolet, cum aliquos ex eis impiis facit pios. Parturire enim est cum laborare. Unde quoddam membrum huius corporis caritate pregnans ait: Filioli mei, quos iterum parturio, donec Christus formetur in uobis. Est itaque psalmus iste intellectus propositus ipsi Dauid pro Melech, id est, pro parturiente, siue dolente, hoc est, ut intelligat corpus Christi parturiens et dolens nunc esse parturiendum,  nunc esse dolendum, quia hunc finem habebunt, premia uero eorum nunquam habebunt finem. Et redarguit hic propheta illos propter quos corpus Christi dolet, atque demum, sicut predictum est, consolationem eius interserit. Ne superflue psalmus iste repetitus uideatur, quia ad aliud hic, ad aliud superius, intendebatur. Qui uero sunt illi pro quibus dolet et parturit corpus Christi, psalmus iste aperit dicens: Insipiens populus non prouidens sibi in futurum, dixit quia non est Deus. Et hoc in corde suo, id est, in cogitatione sua. Multi etiam ore dicunt quia non est Deus. Sed ut uniuersaliter acciperetur, ideo dixit In corde suo. Omnes enim illi qui cogitant Deo placere iniquitatem suam, quia supersedet a uindicta, nec statim punit eam, Deum aperte non esse dicunt. Quia si Deus est, necessario iustus est; et si iustus est, nulla ei iniquitas placet. Illi uero qui iniquitatem ei placere putant, quia destruunt in eo iustum, destruunt et Deum.

 Corrupti sunt. Insipiens populus dicit quia non est Deus; hoc autem non est culpa nature, sed quia ipsi corrupti sunt a bona natura, in qua creati sunt, iuxta illud: Et uidit Deus cuncta que fecerat, et erant ualde bona. Bona enim natura in homine fuit, quandiu in plenitudine uirtutis mansit, quia bonam naturam preuaricando amisit. Corrupti sunt, inquam, et ideo facti sunt a Domino abominabiles, id est, exheredati et exsecrabiles. Quandiu enim bene aliquis agit, tandiu tantum Dominus hereditatem ei promittit, ipsi, dico, entes in iniquitatibus, id est, non desistentes ab iniquitate, quia non est in eis qui faciat bonum.

Deus de celo prospexit. Cor quidem insipientis aufert Deum, cor quidem sapientis, id est, iusti, ponit Deum, quia de celo, id est, de corde iusti, quod ideo celum dicitur, quia semper in celo conuersatur, et ubi Deus manet, quia anima iusti sedes est sapientie. De illo, inquam, celo prospexit Deus, id est, Deus fecit illud celum, id est, iustos prospicere super  filios hominum, id est, a longe fecit aspicere filios hominum, id est, male operantes a longe, quidem non secundum locum, sed secundum dignitatem morum, ipsos dico positos per dignitatem super eos. Solet namque sacra Scriptura ea que per nos Deus operatur ipsi attribuere, ut ubi dicitur: Ipse quidem Spiritus postulat pro nobis, id est, postulare nos facit gemitibus inenarrabilibus; et item: Spiritus Dei scrutatur omnia, etiam ipsam altitudinem celi, id est, scrutari nos facit; et: Tentat nos Deus, ut sciat, id est, ut scire nos faciat. Sic et hic dicitur: Deus de celo prospexit, id est, fecit celum prospicere super filios hominum, ad hoc, ut uideat, id est, ut uidere ipsum celum faciat, et diiudicare si est inter illos filios hominum aliquis intelligens Deum corde, aut requirens opere. Quod uere non est, quia omnes declinauerunt in malum; simul, id est, et de Iudeis et de gentibus. Et ideo facti sunt inutiles, adeo quod non est in eis qui faciat bonum, non est, dico, usque ad unum, id  est, nec unus, uel usque ad illum qui pertinet ad unum, ad Christum, qui unus est, multorum. Filii namque hominum dicuntur quicunque homines dum male agunt. Filii uero Dei dicuntur, dum bene agunt, quia ille de filiis hominum bene operando fecit filios Dei, qui fecit filium Dei esse filium hominis. Fecit enim illum participem esse nostre miserie, ut nos fierimus participes eius glorie. Tollatur autem de hominibus Flius Dei, id est, bene agentes, remanent filii hominum, id est, male operantes, de quibus recte dicitur quod non est in eis usque ad unum qui faciat bonum.

Nonne scient omnes qui operantur iniquitatem, qui deuorant plebem meam ut cibum panis. Modo quod non est qui faciat bonum, et omnes declinauerunt, nonne autem omnes qui nunc operantur iniquitatem, tandem scient, id est, cognoscent, ipsam iniquitatem? Quasi dicat: Certe qui nunc iniquitatem scire nolunt, ut se cognoscant, tandem scient eam ut se  plangant. Illi, dico, scient iniquitatem, qui modo deuorant, id est, deuorare et sibi naturaliter incorporare nituntur plebem meam, id est, plebem Dei meam, id est, cuius pars ego sum dicit Propheta. In hoc enim deuorat et contemnit eam, et hoc ita, ut cibum panis, id est, assidue. Pane enim qualitercunque aliis cibis uarie utamur, assidue uescimur. Hinc inseritur predicta corporis consolatio.

Deum non inuocauerunt; illic trepidauerunt timore, ubi non fuit timor. Ideo merito scient iniquitatem, quia ipsi non inuocauerunt in se eterna, sed temporalia inuocauerunt, mundum, scilicet, et non Deum. Deus enim gratis uult se coli, gratis uult se amari. Quicunque ergo Deum propter aurum uel aliquid mundanum inuocat, non Deum in se uocat, sed illud quod affectat, et Deum quasi nequitie suum ministrum fieri postulat. Ille uero Deum in se uocat, qui ad hoc tantum eum uocat, ut ipsum possessorem et premium habeat. Non inuocauerunt, inquam, Deum,  et hoc ideo, quia non timuerunt amittere eterna, sed temporalia, et ideo uoluerunt retinere temporalia, et male retinendo ea perdiderunt eterna, perdiderunt et temporalia. Et hoc est quod dicit: Trepidauerunt timore, id est, uehementer timuerunt illic, id est, in amissione temporalium, ubi non fuit timor, id est, pro quibus nequaquam est timendum, qui ex necessitate perduntur. Non enim pro exterioribus timendum est, cum etiam non sit timendum pro corpore, quia dictum est: Nolite timere eos qui occidunt corpus.

Quoniam Deus dissipauit ossa eorum qui hominibus placent; confusi sunt, quoniam Deus spreuit eos. Ideo Deum non inuocauerunt, et ubi non deberent trepidauerunt, quoniam Deus dissipauit, id est, iusto iudicio dissipari permisit ossa eorum, id est, firmamenta anime eorum, uirtutes, scilicet. Et hoc merito, quia ipsi non Deo, sed hominibus placere student; et ideo effusi sunt, ut se ipsos non attenderent. Unde dictum est: Redite, preuaricatores ad cor.  Et sic confusi sunt nunc quidem interiori confusione, tandem uero exteriori, ideo quoniam Deus spreuit et abiecit eos, hominibus, scilicet, placentes.

Quis dabit ex Sion. Iniusti quidem dicunt, quia non est Deus, sed mentiuntur, quia quis, id est, aliquis dabit salutare, id est, saluationem eternam Isrel; facto ex Sion, id est, his qui adeo proficiunt in speculatione, ut tandem gaudeant uisione. Nunc enim sumus Sion, id est, speculatores, tandem erimus Isrel, id est, peruentores et uisores; et quasi dicat: Cum hoc non possit alius dator, iste erit Deus. Et hoc salutare dabitur, cum Dominus conuerterit captiuitatem plebis sue, id est, cum simul et anima et corpore auerterit captiuitatem ab his qui maluerunt esse plebs sua, id est, Dei quam mundi, quod erit cum nouissima mors destruetur, et hoc mortale induet immortalitatem. Et tunc uere letabitur Isrel, quia hic exsultabit Iacob, id est, gaudebunt tunc in  perueniendo, quia nunc letabuntur in proficiscendo. Potest etiam a principio uersus iste legi interrogatiue, quod satis in priori huius psalmi positione explanatum est.



IN PSALMUM LIII. In finem in carminibus uel hymnis intellectus Dauid, cum uenissent Ziphei ad Saul, et nuntiassent Sauli: Nonne Dauid absconditus est apud nos.



ARGUMENTUM.

Ex persona Ezechie obsessi potest intelligi. Aliter uox Christi ad Patrem, uel cuiuslibet fidelis auxilium Dei contra uitia flagitantis.



EXPLANATIO.

Intellectus Dauid accipiendus est, ut supra, quia uidelicet, angoribus obsessus, sed inopinate liberatus, quid Ecclesie Christi, cuius et ipse membrum erat, uenturum esset, intellexit; et hunc eumdem intellectum suum in  carminibus, hoc est, in maximis letitie laudibus extulit; semper enim  psalmi qui in carminibus inscribuntur exsultationem canentis inter aduersa denuntiant. Ziphei interpretantur florentes, quod in hoc seculo peccatoribus datum est, ubi ad tempus libertate perfida prosperari sinuntur, et fidelibus e contrario contemptis, et impiorum obstinatione conclusis. A Saulis periculo propheta liberatus per totum psalmum Domino gratias agit, quia Zipheorum non potuit nocere proditio. In prima parte deprecatur, ne eum inimici fortissimi grauare preualeant. Secundo loco aduersarios suos spirituali pietate supplicat debere conuerti. Quod omnem conuenit petere Christianum, ut a florentibus huius mundi ita liberetur, quatenus eis conuersionis gratia non negetur.



COMMENTARIUS.

Deus, in nomine tuo. Titulus est talis: In finem in carminibus ipsi Dauid, cum Ziphei uenerunt ad Saul, et dixerunt: Ecce Dauid absconditus est apud nos.  Quod Saul qui electus est in regnum non ad permanendum, sed secundum Scripture sententiam, que dicit: Qui facit hominem hypocritam regnare propter peruersitatem populi sui, figuram gerebat regni temporalis ad interitum pertinentis, iam dictum est. Notificatum quoque est superius Dauid figuram Christi gessisse et capitis et corporis. Totus enim Christus caput et corpus. Cui capiti sursum posito, corpus conuinctum est iam spe, et caput corpori deorsum caritate. Ziph autem uicus fuit Iudee, cuius habitatores Ziphei dicebantur, apud quos cum Saul eum persequeretur, latuit Dauid. Interpretantur uero Ziphei florentes, per quos intelliguntur mundi amatores. Apud quos uero Dauid, id est, illi quos figurabat ille Dauid, sunt latentes. De his latentibus dicit Apostolus: Mortui estis, et uita uestra abscondita est cum Christo in Deo. Cum Christus apparuerit gloria uestra, tunc et uos cum Christo apparebitis in gloria, tunc enim qui nunc latent, quia bona eorum non  apparent, erunt florentes. Et Ziphei nunc florentes tunc erunt arescentes. Per hos enim duos duo intelliguntur genera maxime distinguenda. Nihil autem prodest distinguere, si pigri sumus eligere. Nunc enim datur potestas eligendi, quandiu Deus differt sententiam iudicandi; postquam autem uenerit sententia iudicii, non amplius erit potestas eligendi. Nunc ergo eligamus, et malimus esse latentes quam florentes, et cum Dauid humiliari, quam cum Zipheis exaltari, et intelligamus quem finem habeat flos Zipheorum. Quis sit autem iste finis, Psalmista alibi aperit dicens: uir insipiens et stultus non intelliget hec, etc., usque cum dicit: Ut intereant in seculum seculi. Aeternus enim interitus finis erit floris illorum, et e contra eterna iucunditas ariditatis bonorum. Et de hoc intellectu agitur in titulo, cum dicitur: Hec uerba referuntur in finem temporum, id est, ad Christum, que sunt intellectus attributus ipsi Dauid, uel dignioribus de corpore Christi, uel ipsi  prophete uice illorum agenti et exhortanti nos ad intellectum, scilicet, in finem floris Zipheorum attendamus. Qui intellectus habendus est in carminibus, id est, in letitia, non in tristitia, quia non est dolendum si hoc flore careamus, et tribulamur; imo gaudere debemus in tribulatione, scientes quia tribulatio patientiam operatur, et cetera. Intellectus, dico, signatus in illa historia, cum uenerunt Ziphei ad Saul, et dixerunt ei: Ecce Dauid absconditus est apud nos. Semper enim florentes latentibus aduersantur, et ipsos produnt, sed nichil eis obsunt, sicut et Ziphei Dauid quidem prodiderunt, sed nichil ei obfuit, quia illesus euasit, et speluncam Odollam intrauit. Quandiu etiam Saul persecutor intrasset, ut uentrem purgaret, et interficiendi se copiam illi daret, Dauid ei pepercit, et oram tantum chlamydis ei abscidit, significans nobis quod tales nos persequentes non persequi debeamus, nec odio habere, sed potius diligere, et pro ipsis orare. Nunc ad litteram  accedamus. uox est, ut predictum est, uel perfectorum in corpore Christi, uel ipsius prophete uice eorum agentis, et ita dicentis: Deus, in nomine tuo saluum me fac. Quasi dicat: Nomen tuum quod predicatum est nobis in infirmitate, quia mortalis et passibilis nobis annuntiatus es, cognosco sublimatum in uirtute. uenisti enim ut moriaris ex infirmitate, uenies uero ut iudices in uirtute. Et quoscunque nunc saluabis in precedenti nomine, illos salubriter liberabis in tua subsequenti uirtute; et ideo tu, Domine, me credentem et sperantem, in tuo nomine precedente, non in me, saluum me fac. Et bene dicit saluum, quia iustus ex fide uiuit. Et sic tandem perfecte libera me in tua subsequenti uirtute, et ut liberes, o Deus, exaudi orationem meam, non quamlibet, sed meam, florem, scilicet, Zipheorum non rogantem. Et uerba oris, non Zipheorum, sed mei, id est, eterna bona a te rogantis, que illi quidem audiunt, sed non percipiunt, quia non eterna mecum,  si terrena cupiunt, inquam, percipe, id est, ostende per effectum percepisse te auribus, id est, audiendi potentia, que in te est.

Quoniam alieni insurrexerunt aduersum me, fortes quesierunt animam meam, et non preposuerunt Deum ante conspectum suum. Ideo necesse est ut tu me saluum facias et liberes, quia alieni, id est, Ziphei alieni a me non cognatione, sed affectione, non loco, sed flore, insurrexerunt, ut essent aduersum me, id est, ut opprimerent me. Et hoc modo insurrexerunt, quia ipsi fortes, non in rei ueritate, sed sua reputatione, quesierunt animam meam, ut sibi conformarent eam. Et hoc totum ideo fecerunt, quia non proposuerunt ante conspectum suum Deum, sed mundum, id est, noluerunt Deum diligere, sed potius uoluerunt nummum super nummum ponere et omnia terrena commoda augere.

Ecce enim Deus adiuuat me; et Dominus susceptor est anime mee. Alieni quidem insurrexerunt contra, sed que cura? Nulla scilicet, quia Deus adiuuat me.  Deus omnes sanctos suos adiuuat, et si non exterius manifeste, interius tamen occulte, quia uere magnum adiutorium illis est, qui possunt dicere: Gloria nostra est testimonium conscientie nostre. In quo adiutorio iste quoque gloriatur cum dicit: uoluntarie tibi sacrificabo, etc. Deus, inquam, adiuuat me. Et ecce quomodo adiuuet, scilicet, quia Dominus est susceptor, id est, defensor, anime mee, et si non corporis mei contra Zipheos dando mihi gloriosam conscientiam, que facit ne eis consentiam.

Auerte mala ab inimicis meis, et in ueritate tua disperde illos. Hic interserit orationem pro persecutoribus illis, dans nobis exemplum, ut tales non odiamus, sed pro ipsis oremus. Quasi dicat: Illi quidem insurgunt contra me, tu autem, Domine, auerte ab illis meis mala interiora, scilicet, et grauiora. Nullum enim malum grauius quam amare terrena, et negligere eterna; et ipsos positos in ueritate tua, id est, in amore eternorum, disperge in falsitate sua,  id est, in affectione terrenorum.

uoluntarie sacrificabo tibi, et confitebor nomini tuo, Domine, quoniam bonum est. Ad principale continuatur. Quasi dicat: uere tu, Domine, adiuuas me, et es susceptor meus. Quod per hunc effectum apparet, quia ego sacrificabo tibi, id est sacrificium, laudis, scilicet. Et hoc non ex necessitate, sed ex uoluntate. Quod est dicere: Gratis te laudabo, et in eius laude gaudebo, quo laudato, nunquam erubesco. uoluntarie Deus laudetur, caritate ametur, gratis laudetur, gratis ametur, hoc est, propter se ametur, non ex necessitate, id est, non propter aurum uel argentum, uel aliquid tale. Sacrificabo tibi, inquam, et hoc taliter, quia confitebor tibi, id est, perfectam laudem ore, corde et opere faciam nomini tuo, Domine. Et hoc propter aliud, sed quoniam ipsum in se ipso bonum est.

Quoniam ex omni tribulatione eripuisti me, et super inimicos meos despexit oculus meus. Merito tibi sacrificabo  et confitebor, quoniam tu eripuisti iam me in spe, ex omni tribulatione interiori, scilicet, et exteriori. Et oculus meus, interior, scilicet, factus, per hanc ereptionem super inimicos meos despexit, id est, despectibilem florem Zipheorum habuit, attendendo, scilicet, quia omnis caro fenum est, et omnis gloria eius tanquam flos feni. Aruit fenum, et cecidit flos; uerbum autem Domini, id est, promissiones Domini manent in eternum. Quare? Quasi dicat: Si hic humilior, exaltabor cum Dominus dicat: Quia qui se humiliat, exaltabitur.



IN PSALMUM LIu. In finem carminis intellectus Dauid.



ARGUMENTUM.

Ex persona Onie sacerdotis sponte Aegyptum petentis psalmus iste depromitur, quando Iason propinquus eius, sed honoris et uite illius emulus, ab  Antiocho, Seleuci filio, pontificatum redemit, ea conditione, ut omnes Iudeos in gentilium scita traduceret. Ipse uero Onias, constructo in Aegypto altari, ritus sacros, quos Ierosolymis Iason profanauerat cum Iudeis, qui inuenire potuerant, antistes deuotus instaurauit. Aliter fidelis quispiam contra uitia carnis et ipsam carnem deprecatur.



EXPLANATIO.

In finem in Christum in carminibus, in gaudiis spiritualibus intellectus Dauid, quia eum intellexit incarnandum, per quem se nouit a tribulatione liberandum. Per totum psalmum, duobus diapsalmatibus distinctum, uerba sunt Domini. In prima parte petit ne sua in tribulatione positi despiciatur oratio, deprecans liberationis celeritatem, quam ex carnis infirmitate probabatur expetere. Secundo loco Iudeorum destrui supplicat iniquitates, quoniam in ciuitate ipsorum erat contradictio ueritatis. Tertio dicit que obstinatis Iudeis pro suis sceleribus nouerat euenire. Post hec introducitur  pia consolatio, ne quis fidelium, audita iudicis seueritate terreatur.



COMMENTARIUS.

Exaudi, Deus, orationem meam, etc. Titulus est talis: In finem in hymnis intellectus ipsi Danid. Quod sic exponitur. Hec uerba referuntur in finem, id est, in Christum, qui finis est omni credenti ad iustitiam accipiendam in hymnis, id est, in laudibus, scilicet, ut siue exsultemus et letemur, siue tribulemur, et angustiemur, ille semper sit laudandus qui in tribulationibus erudit, et consolatur in prosperis. Nunquam enim laus Dei debet ab ore et corde Christiani recedere, non ut laudet in prosperis, et prehendat in aduersis, sed ut semper, ut Psalmista ait, laus eius sit in ore meo. Gaudes, agnosce Patrem emendantem, quia siue blanditur, siue emendat, illum erudit, cui hereditatem parat. Hoc modo in hymnis uerba sunt accipienda, et sunt intellectus attributus ipsi Dauid, a cuius semine Christus processit secundum carnem,  quia Filius eius fuit secundum humanitatem, Dominus eius secundum diuinitatem. Significat hic totum Christum caput, scilicet, et corpus, quia potest Psalmus iste uox esse uel capitis uel digniorum membrorum in corpore. Et est intellectus. Admonemur enim ut, cum audimus, intelligamus quia magna ad nos attinet cura intelligendi, in quo malo simus et a quo malo semper liberari optamus. Inter multas tribulationes huius seculi plangit aliquid psalmus iste de intellectu. Non autem plangit, cum hoc psalmo quisquis non habet intellectum. Porro autem illuc meminisse debemus, quia secundum intellectum ad imaginem Dei facti sumus, et per intellectum ab aliis animalibus differimus. Unde quidam contemptores tanti boni in quodam psalmo reprehenduntur, cum eis dicitur: Nolite fieri sicut equus et mulus. Et item: Homo cum in honore esset, non intellexit. Agnoscamus ergo nostrum honorem, et intelligamus non istam patriam esse gaudendi, sed dolendi,  nondum exsultandi, sed adhuc gemendi, quia et si aliqua in nobis est exsultatio, nondum est in re, sed in spe. Ex promisso enim letamur scientes promissorem nos non fallere. Quantum autem ad presens tempus attinet, in quo malo et in quibus angustiis simus audiamus, et in nobis quod audimus agnoscamus. Si autem nondum in nobis agnoscimus, Dauid incorporemur et sic sentiamus, et cum ipso dicamus: Deus, exaudi orationem meam, id est, me orantem. Et hoc ita ne despexeris, id est, ut amplius non despicias deprecationem meam. Multorum enim exauditur oratio cum pro temporalibus rogant, et conceditur eis quod postulant, quorum postea despicitur deprecatio, quia terrena orant non eterna; et ideo iste utrumque ponit, scilicet, ut orationem exaudiat, et deprecationem non despiciat, id est, terrena eum orare non permittat. Hoc secundum Cassiodorum, qui non distinguit orationem et deprecationem; iuxta uero Augustinum et Hieronymum  ita distinguitur: Deus, exaudi orationem meam factam, pro perseuerantia, id est, fac me inter malos perseuerare ne deficiam, imo, proficiam. Et ut exaudias orationem, ne despexeris premissam pro peccatis deprecationem; prius enim unicuique pro peccatis est deprecandum, deinde pro perseuerantia orandum. Intende, dico, mihi in oratione, et ut intendas, exaudi me prius in deprecatione. Et quasi dicat ei: Quid gemis? Quid pateris? Subdit: Contristatus sum in exercitatione mea. Quasi dicat: Posuisti me exerceri inter malos, sed quia ipsi supra uires meas insurgunt contra me, ideo tu, Domine, tranquilla persecutionem eorum. Iste positus inter malos uoluit extendere dilectionem suam usque ad inimicos, et dum more perfecti uiri admoneret et exhortaretur eos inter quos conuersabatur, et nichil proficeret, quia illi supra uires eius obiurgabant eum cum uitiis et opprobriis, et etiam molestabant eum in uitiis, timuit perdere dilectionem. Et noluit eos uincere cum uitiis, quia hec est regula pietatis, ut  tales per conuicia non uincamus, nec ipsos odiamus, imo pro ipsis oremus ut conuertantur, et nobiscum exerceantur. Non enim frustra sunt impii, quia omnis impius aut ad hoc uiuit ut corrigatur, aut per eum bonus exerceatur. Unde iste noluit malos conuiciis uincere, sed conuertit se ad orationem, ne perderet dilectionem orando, scilicet, inter tales perseuerantiam. Maxime enim bono uiro cauendum est, ne in tali tribulatione perdat dilectionem, quia duos hostes patimur, alterum uisibilem, et alterum inuisibilem, sed si exterius seuiens amatur, interius seuiens facile superatur. Uterque autem nititur nobis auferre illud, in quo nos uidet superiores esse; homo namque superat hominem terrena felicitate; homo uero superat diabolum inimici dilectione. Unde dicit beatus Gregorius: »Quia suscitat infirmiorem fratrem aduersus nos, nec curat antiquus hostis ut nostra tollat, sed ut caritatem in nobis feriat.« Et ideo iste, ut prediximus, conuertit se ad orationem,  ne perderet dilectionem. Et quare oret, causam reddit, dicens: Contristatus sum et conturbatus timendo perdere dilectionem in exercitatione mea, id est, dum exerceor inter malos admonendo eos, et nichil, quia insurgunt super uires meas, proficiendo. Nota quod dicit mea. Due enim exercitationes sunt: una bonorum, altera malorum. Exercitatio malorum est inutilis, quando mali scilicet opprimuntur a malis. Exercitatio bonorum est exercitatio ad pietatem, et ad omnia utilis, qualis est hic accipienda. Et quia duo posuit, duo etiam subdit, quasi dicat: Conturbatus sum, inquam, a uoce inimici, id est, propter exprobrationem et conuicia illata ab inimico. Et contristatus sum a tribulatione peccatoris, qui non solum maledixit, sed et contra fecit flagella adhibendo; plus enim est contristatus quam conturbatus, quia conturbatio hec est tantum ad horam.

Quoniam declinauerunt. Ideo merito contristatus sum et conturbatus, quoniam ipsi inimici declinauerunt,  id est, quasi deuiare uoluerunt in me iniquitates suas, id est, me conformare sibi conati sunt, cum potius deberent mihi conformari. Et molesti erant mihi, id est, molestabant me contradicendo, et etiam contrafaciendo in ira sua, id est, propter admonitionem suam et exhortationem irati mihi erant. Unde cor, id est, interius meum conturbatum est, ita tamen, ut conturbatio illa maneret in me tantum, id est, non extra procederet in odium illorum. Et est hic determinatio conturbationis. Et ideo non superfluit, licet idem prius dictum sit, conturbatum est, inquam, cor meum. Et hoc adeo, quod cecidit super me formido mortis, id est, timor mortis non exterioris, sed interioris. Non enim timebat mortem exteriorem, contra quam munierat eum Dominus dicens: Nolite timere eos qui corpus occidunt, animam autem non possunt occidere; timebant mortem interiorem, que grauior est, id est, odium timebant, quia sicut dilectio est uita, ita odium est mors anime.

 Timor et tremor. Hoc, inquam, modo formido mortis cecidit super me, quia uenerunt super me timor de ira, tremor de odio. Ira enim breuis furor est, odium inueterata ira. Timor quoque animi est, tremor uero corporis. Et uidetur plus esse tremor, ubi etiam per concussionem corporis exterius aperitur, quantus sit timor interius. Et ideo timor refertur ad iram, que leuis est, tremor uero ad odium, quod utrumque graue est. Et potest hic trabs et festuca illa notari, de quibus Dominus in Euangelio dicit: Hypocrita eiice primum trabem de oculo tuo, et deinde festucam de oculo fratris tui. Per trabem enim odium, per festucam uero ira designatur. Et multi praui doctores alios de ira reprehendunt, cum ipsi interius graue gerant odium. Timor, inquam, et tremor uenerunt super me, et hoc ideo, quia tenebre odii quasi contexerunt, id est, oppresserunt me. Non enim uere contexerunt eum, sed in tanto metu erat, ne dilectionem perderet, et odium incurreret, ut uideretur ei quasi odium ipsum iam in eo esse. Odium ideo  uocat tenebras, quia, ut Ioannes euangelista ait: Qui odit fratrem suum, in tenebris est.

Et dixi: Quis dabit mihi. uenerunt, inquam, super me timor et tremor; et in illo timore constitutus dixi, pre tedio, quia uidi eos quos admonebam nichil proficere, sed potius deficere: Quis dabit mihi pennas, ut columbe? Quando uir sanctus uidet malos inter quos conuersatur potius quam proficere, quia insurgunt in eum, et molestias ei inferunt, et sic peccatum peccato superaddunt, solet contingere propter tedium ut capiat eum solitudinis desiderium, et uult recedere e corpore, non amore, scilicet, ut quibus non poterat prodesse hortando, prosit saltem orando; sed multi sunt quibus non licet sic auolare, quia ligatas alas habent non uisco, sed officio. Et ideo hi aliud desertum petunt, desertum, scilicet, cordis petunt, ut soli sint in puritate mentis, qua se cum Deo suo oblectent, non tamen soli sunt in caritate, quia per caritatem cum illis a quibus recesserunt  sunt. Sic enim querunt requiem in mente, ut corpus tamen exterius non subtrahatur a labore. Et hunc talem recessum optat iste, cum dicit: Quis dabit mihi pennas, id est, recessionem ab his malis potius per me deficientibus, quam proficientibus: pennas dicit, que sunt sicut penne columbe. Et uolabo, id est, recedam ab eis in mentis solitudinem, et sic requiescam. Quasi dicat: Certe tu, Domine, dabis mihi pennas, qui exaudis orationem meam, et non despicis deprecationem meam. Cum penne sint coruorum et accipitrum, sicut columbarum, iste tamen querit sibi tantum dari pennas columbe, quia columba querit a molestiis auolationem, sed non amittit dilectionem, quia signum est dilectionis multis modis. Sic et iste queret auolare a malis fratribus, quos patitur ut dilectionem non amittat, sed cum eis semper per caritatem maneat. Et mittitur hic ad Scripturam illam, ubi legitur quod columba de arca emissa, quia ubique lutosa loca inuenit, ad  arcam per dilectionem rediit. Sic et iste, qui lutosa loca tantum inuenit malorum in secretum cordis, seruata tamen in se dilectione, recipere se querit.

Ecce elongaui fugiens. Quasi dicat: Quesiui pennas mihi dari, et ecce factum est quod optabam, quia penne sunt mihi date; et ego fugiens elongaui me, scilicet, ut solus essem in mentis puritate, non tamen solus in caritate, et in ea solitudine mansi. uel elongaui me tendens in desertum corpore, non amore. Et hoc ideo, quia exspectabam eum, scilicet, Deum, quousque me confortaret; eum, dico, qui sicut iam me saluum fecit in spe, ita me saluum faciet in re a pusillanimitate, id est, ab infirmitate spiritus, id est, ita me confirmaret, ut iam non timerem perdere inter malos molestantes me dilectionem. Et sic spiritus meus prius infirmus timendo, esset firmus nichil timendo, et qui me saluum faceret a tempestate, id est, a mentis perturbatione. Si quis enim non attendit quid Dominus pro eo passus sit, in illo  quasi Christus dormit, et ideo in eius mente tempestas perturbationis fit; qui uero attendit quid Dominus passus sit, et in aliqua similitudine passionum Christi gaudet inueniri, in illo quasi Christus euigilat, et mari et uentis imperat, et sic tempestas cessat. uel etiam potest dici: Qui saluum me faceret a tempestate, id est, ab exteriori persecutione, non quod penitus persecutio cessaret, sed ego confirmatus non attenderem.

Precipita, Domine. Sic continuatur: Exspectabam, inquam, eum qui saluum me faceret. Ego dico : precipita, Domine, etc. uel secundum Augustinum ita: Inimici quidem declinauerunt in me iniquitates; tu autem, Domine, precipita eos de peccato in peccatum. Et linguas eorum diuide a ueritate tua, scilicet, ut semper loquantur falsitatem. Quod non dico ex maleuolentia, sed quoniam ipsi digni sunt, quia ego uidi iniquitatem, etc. uel potest in bono accipi hoc, ut sic dicatur: Domine, precipita eos a superbia in humilitatem, id est, humilia eos.  Et linguas eorum prius conspirantes in malum, diuide ita ut amplius in malo sibi non acquiescant, sed conspirent in bono. Et necesse est ut hoc facias, quoniam in ciuitate, id est, in eorum multitudine uidi iniquitatem in factis et contradictionem in uerbis. Quod est dicere: Adeo manifesta iniquitas et contradictio est in eis, ut ab omnibus possit uideri. Et designanter per iniquitatem mala opera, per contradictionem uero quod semper ueritati contradicatur. Ciuitatem autem uocat multitudinem illorum. Est quedam ciuitas confusionis, Babylonia, scilicet, ad quam omnes mali pertinent, sicut e contrario omnes boni ad Ierusalem pertinent. Et mittimur hic ad tres diuersas Scripturas; per Precipita enim mittitur ad Scripturam que dicit quod quidam superbi sub tempore Ne diluuio sint precipitati, quia illorum precipitatio significauit iustorum, de quibus hic agitur, precipitationem; per Diuide linguas eorum mittimur ad illos qui post diluuium turrim in  celum edificare uoluerunt, per quorum superbiam lingue sunt disperse, sicut postmodum per humilitatem apostolorum Ecclesie lingue coadunate sunt. Per contradictionem uero mittimur ad totius schismatis initium, scilicet, quando Datan et Abiron, contra diuinam iussionem usurpantes sibi sacerdotalem ordinem, cum multis consentaneis suis processerunt ad thurificandum; quo factum est ut ipsos principes Datan et Abiron terra uiuos deglutiret, sequaces uero omnes ignis de celo ueniens absumeret.

Die et nocte. uidi, inquam, iniquitatem in ciuitate malorum, et hoc in tantum, quod ipsa iniquitas die ac nocte, hoc est, semper circumdabit illam ciuitatem, id est, inuoluet eam undique, quantum ad minores. Et ita inuoluet minores, ut etiam ascendat super muros eius, id est, inuoluat etiam maiores, ut Donatum, Arium, et alios tales, qui sunt muri eius, quia quasi muri muniunt eam, et circumdant eam. Et ideo sic iniquitas circumdabit eam, quia labor, id  est, mandatum in medio eius, id est, in corde eius multitudinis. Qui enim uerum dicit, non laborat, uel in medio eius, id est, in plebe eius que circumdatur ab ipsis maioribus, est labor. Et iniustitia est in ipsis maioribus; iniustitia enim proprie pertinet ad illos qui iudicant.

Et non defecit. Ostendit in partibus quod uere manifesta iniquitas est in ciuitate predicta, scilicet, quia usura et dolus non defecit de plateis eius, id est, de publico eius, id est, manifeste exercetur usura et omnis dolus in ea, per quod augetur eius iniquitas, quia omne malum exsecrabilius redditur, cum publica presumptione tractatur. Et accipit hic usuram illam de qua alibi dictum est: Qui non dedit pecuniam suam ad usuram. uel potest hic accipi usura illa iniustissima, quod parua, scilicet, offensione grauem nimis uindictam exigunt, quando pro solo uerbo aliquem occidunt, quam usuram sequitur alia grauior usura, scilicet, damnatio eterna.

 Quoniam si inimicus. Si superius per inimicum et peccatorem illum tantum, qui semper extra fuit, id est, fidelem acceperimus, ut beatus Augustinus dicit, tunc uersus iste sic continuabitur, quasi dicat: Queris auolationem propter illos qui extra sunt. Quiescas igitur apud illos qui intus sunt. Dicit iste: Non possum, quia et hic falsi fratres me persequuntur, quod molestius est ferendum: quoniam si inimicus tantum, scilicet, qui semper extra fuit, maledixisset mihi, utique ego sustinuissem, id est, sustinendum hoc putarem, quia omne malum patientius debet accipi quod probatur non opinatum assumi, qua quidem inopinatum assumitur. Non opinatum assumitur, quodcunque malum ab his qui extra sunt assumitur; inopinatum uero est quod a conciue accipitur, a quo nichil mali exspectamus. Et ideo est grauius, quia nulla pestis efficacior est ad nocendum quam familiaris amicus. Si uero superius per inimicum et peccatorem, ut quidam uolunt, illos accipiamus qui prius intus fuerunt, sed a nobis  exierunt, id est, falsos fratres, tunc planus ad hunc uersum erit accessus hoc modo: Precipita, Domine, et diuide linguas eorum, qui nobiscum prius fuerunt, et a nobis exierunt; quod non ex maleuolentia dico, sed quoniam dignum est, quia uidi iniquitatem et contradictionem in ciuitate etiam, id est, in Ecclesia, ubi maior securitas uidebatur; et hoc adeo, ut die et nocte, id est, semper. uel et in prosperitate et in aduersitate circumdet eam, id est, ciuitatem; et in minoribus et in maioribus, ut in aliis prelatis iniquitas. Quod ualde moleste ferendum est, et merito, quoniam si inimicus, qui nunquam fui, intus maledixisset mihi, utique illud sustinuissem, id est sustinendum putarem. Quod uero conciuis maledicit , intolerabile est propter illud quod predictum est, et si is qui oderat me, id est, de quo manifestum est quod odio me habet, quia mauult creature quam Creatori seruire. Si quis, inquam, fuisset locutus magna super me, id  est, superbe et arroganter mihi insultasset, forsitan abscondissem, id est, possem me abscondere, id est, subtrahere ab eo, ut proteruitas eius desineret, cum me aduersarium non uideret, ab illo uero qui intus est non possum me abscondere.

Tu uero, homo unanimis. Ille quidem qui semper extra fuit tolerabilis est; tu uero, homo qui a nobis existi, quia a nobis non fuisti, qui deberes mihi esse unanimis, quia aliquando dum intus esses, fuisti dux meus, id est sepe salubre consilium dedisti, ita ut in consulendo precederes, ut beatus Hieronymus de Origene dicit: »Ubi bene, nemo melius; ubi male, nemo peius.« Et qui fuisti notus meus in eisdem institutis, et exponit quomodo notus, scilicet, quia capiebas simul cum multis aliis dulces cibos diuinorum uerborum, ens in hoc mecum, quia dulcis erat mihi sicut tibi doctrina ueritatis. Nam ambulauimus pariter in domo Dei, id est, in ecclesiasticis institutis, cum consensu; tu, inquam, qui prius talis fuisti, et  hoc modo apostatasti, quid dicere me cogis, hoc, scilicet: ueniat mors super illos! Hic rursus mittimur ad initium schismatis in Datan et Abiron. Et est dicere: Mors, id est, mentis cecitas, ueniat super illos, scilicet, inferiores, sicut ignis consumptionis uenit super ignem distensionis in fautoribus Datan et Abiron, et sicut principes illos, Datan et Abiron, deglutiuit uiuos terra, ita principes inter hos apostatas, ut Donatus et Arius, uiuentes, id est, prudentes et scientes, descendant in infernum, id est, in profundum uitiorum. Quasi enim sciens in ignem manum mittit, qui quod non sit faciendum scit, et non facit. Nec hoc  ex maleuolentia dico, sed quoniam digni sunt, quia nequitia est in habitaculis eorum, id est, in corporibus, que ad tempus inhabitant, quia sunt migraturi, et est in medio, id est, in corde interiori eorum. Quod est dicere: Immundi sunt interius et exterius.

Ego autem. In illis quidem est nequitia intus et exterius; me autem saluabit Dominus ab illorum nequitia,  scilicet, ne eis conformer; et hoc ideo, quia clamaui ad Deum, id est, ad ipsum Dominum. Hic dat nobis exemplum, qualiter et nos ab huiusmodi nequitia possimus liberari, scilicet, si clamemus ad Dominum, id est, irremisse bene agamus.

uespere et mane. Dominus, inquam, saluabit me, et ego saluatus non existam ingratus, quia narrabo ad edificationem aliorum, que sunt uespere, id est, euangelizata de preterito. uel Domini natiuitatem, passionem, resurrectionem et similia, que per uespere designantur, quia quando uespere est, sol preteritus est. Et annuntiabo, quod sunt in mane, id est, euangelizata de futuro, ut de secundo eius aduentu. Annuntiare enim proprie pertinet ad futura, que per mane ideo designantur, quia quando mane est, sol adhuc futurus est. Et quia ego narrabo uespere, et annuntiabo mane, ideo Dominus exaudiuit uocem meam in meridie, id est, dando mihi eterna bona et manentia. Que ideo designantur per meridiem,  quia quando sol in meridionali circulo est, et maior splendor et feruor est, et quasi stat, quia nec in ascensu et descensu est. Nihil uero dignius stat uel manet quam illud cui nichil accedit uel recedit, ut eternitati. uel aliter: Narrabo que sunt facta in uespere, id est, sapientiam morientis. In uespere enim mortuus est Dominus. In quo miram sapientiam, licet gentibus stultitia uideatur, exercuit, quia morte sua temporali nostram mortem eternam destruxit. Et narrabo que sunt facta in mane, id est, uitam resurgentis; mane enim resurrexit Dominus, et sua resurrectione nobis uias uite notificauit. Et annuntiabo que sunt facta in meridie, id est, gloriam ascendentis, et ad dexteram Dei Patris consedentis, ubi interpellat pro nobis, quod per hunc effectum apparet, quia Dominus Pater exaudiet uocem meam. uel aliter: Narrabo que narranda sunt ad edificationem in uespere et mane, id est, in prosperitate. Que ideo designantur per uespere et mane, quia in  his duobus temporibus temperantior er est a calore; et quia uespertinum et matutinum tempus propter aure mutationem nauigantibus et aliis talibus prosperum solet esse. Et annuntiabo etiam ad utilitatem proximi in meridie, id est, in aduersitatis feruore. Quod est dicere: Nec erigar in prosperis, quin narrem, nec frangar aduersis, quin annuntiem. Et ideo Dominus, cum ad eum clamauero, exaudiet uocem meam; et hoc modo exaudiet, quia redimet animam meam, prius positam in pace, id est, quia pacem seruauit inter odientes pacem, nec inter persequentes amisit dilectionem ab his, id est, a potestate et a conformatione eorum qui appropinquant mihi, id est, qui ex uicino aduersantur mihi, quia et conciues sunt. Et ideo dico appropinquant, quoniam inter multos, secundum ordines institutorum et sacramentorum, erant mecum. Habet alia Translatio: Quoniam inter paleas erant mecum, quod melius huic sententie accedit. uel aliter: Ideo necessarium est  ut ab illis redimat animam meam, quoniam ipsi erant mecum inter multos, id est, inter paleas, non inter grana; plures enim palee sunt in area quam grana. Sic et simulati amici plures sunt quam ueri amici, de quibus dictum est: Amicitie genus pessimum est, corde esse aduersarios, lingua simulare deuotos.

Exaudiet Deus. uere Deus redimet animam meam ab illis, quia Deus exaudiet me, et exaltabit; eos uero qui se erexerunt in dissensionem, humiliabit in damnationem, Deus dico, qui est ante secula. Quasi dicat: Illos homo qui fuit ex tempore, ut Donatus, uel aliquis talis, erexit; Deus uero qui est ante secula, id est, qui est sine tempore, humiliabit illos. Unde dicit Cassiodorus: Non sit tibi Dominus pro Domino, qui noluit esse conseruus tuus sub Domino.

Non enim est illis. Merito eos humiliabit, quia illis non est commutatio in presenti, et ideo non erit illis in futuro. Hoc est, quia non habuerunt partem in prima resurrectione, nec habebunt in secunda. Erit  tamen mutatio eis in futuro per resurrectionem, sed non erit eis commutatio, id est in melius mutatio, quia resurgent ad penam, non ad gloriam. Non est illis, inquam, commutatio, et hoc ideo, quia non timuerunt Deum, id est, iudicem futurum non attenderunt, ut mandata eius custodirent. Et ideo Deus extendit manum suam in retribuendo, id est, plenariam inferet nequitie eorum retributionem. Et merito, quia ipsi contaminauerunt, id est, deprauauerunt testamentum, id est, promissiones eius. Quod enim dictum est ad Abraham: In semine tuo benedicentur omnes gentes, hoc peruertunt, uerbi gratia, ut illi qui ad solam Africam hoc pertinere dicunt. Et ideo diuisi sunt non a contaminantibus. Et hoc ab ira uultus eius, id est, per iram ostensam in uultuositate eius, id est, Dei. Diuisi sunt enim iam ab illis per interiorem cecitatem, id est, moraliter. Diuidentur etiam tunc localiter, cum dicetur eis: Ite, maledicti, in ignem eternum. Et illis contaminantibus diuisis  et excecatis, cor illius, id est, Dei, hoc est, sacra Scriptura, que ideo dicitur cor Dei, quia continet interiora et occulta mysteria de eo, illa appropinquauit, id est, patefacta est, non contaminantibus testamentum. Quia enim illi repulsi sunt, necesse fuit illis, id est, contaminantibus, perquirere ueritatem Scripturarum, ut possint resistere falsitati illorum. Et sic Scripture eis appropinquauerunt, quia quanto magis et sepius eas quesierunt, tanto magis intellexerunt. Unde Apostolus: Oportet esse hereses, ut qui probati sunt manifesti fiant.

Molliti sunt sermones eius. Exponit quomodo cor Dei illis appropinquabit, ita, scilicet, quia molliti, id est, intelligibiles facti sunt illis sermones eius, scilicet, Dei, in quibus solent esse quedam dura, ut cum Dominus dixit: Nisi manducaueritis carnem meam, et biberitis sanguinem meum, non habebitis uitam. Durus est hic sermo, et quis poterit eum audire? Et scandalizati ferme septuaginta duo abierunt retrorsum.  Petro uero mollis hic sermo factus est, non tamen quia Petrus hoc intelligebat, sed quia pie dictum est credebat. Molliti sunt, inquam, sermones eius, et non parum, sed super oleum, id est, super omnem liquorem mollissimum et tenuissimum. Oleum enim ad ea molle et tenue est, quod dicitur corpus penetrare; sermones uero isti adhuc molliores sunt, quia penetrant usque ad animam. Et licet ita molles facti sint, uires tamen non amiserunt, quia ipsi sunt iacula, id est, armant et muniunt eos ab hostibus; et ipsi mittunt eos uelut sagittas acutas, corda transientes, et caritatem intendentes.

Iacta super Dominum curam tuam, et ipse, etc. Hic maiores, quorum uox est, in hoc psalmo hortantur inferiores suos. Quasi dicat: Ut uobis quoque inferioribus molliantur sermones Dei, ideo tu quilibet iacta curam tuam, id est, tuum curare, reputa nichil tibi prodesse, sed ipsum salutis tue curam gerere. Iuxta quod alibi dictum est: Omnem sollicitudinem  uestram proiicientes in eum, quoniam ipsi cura est de uobis. Et si hoc feceris, ipse enutriet te, id est, de uirtute in uirtutem promouebit te. Et tandem tibi iusto perducto in eternum, id est, in eternitatem, non dabit amplius fluctuationem, quia eternitas erit portus ubi anchoram figas, et deinceps stabilis maneas; quod in hac uita nulli quamcunque perfecto contingere potest, cum etiam Petrus ad ancille uocem fluctuauerit.

Tu uero, Deus. Hos quidem, Domine, enutries, eos uero predictos, scilicet, contaminantes testamentum, deduces tu, quia poteris , in puteum interitus, scilicet, in puteum corruptionis, in tenebras submersionis, id est, in profundum uitiorum, qui erit in puteum interitus, id est, ad eternam damnationem; tu, dico, auctor culpe, sed damnator eorum nequitie.

uiri sanguinum et dolosi. Merito in puteum deduces eos, quia ipsi sunt uiri sanguinum, quia multorum  sanguinem fundunt non corporaliter, sed spiritualiter, quia animas occidunt, et hoc ideo, quia dolosi sunt, id est, alios heresi sua decipiunt. Et hi tales non dimidiabunt dies suos, id est, non tantum proficient in nequitia, quantum putauerunt, quia promittunt sibi longam uitam, et illam non dimidiabunt, quia sepe celerrima morte absumentur. uel non potuerunt, id est, non possunt Deo seruire et mammone. uolunt enim dies suos, id est, presentem uitam, quam totam seruitio Dei deberent impendere, dimidiare, id est, separare, ut partim sibi et mammone seruiant, sed non dimidiabunt, id est, non sic illos dies suos separare potuerunt, ad salutem, scilicet. Quia nemo mittens manum ad aratrum, et reliqua. uel aliter : Nonne proderunt eis bona que fecerunt? Non equidem, quia dies suos, id est, uitam suam non dimidiabunt, id est, non ita separare poterunt, ut per pauca bona destruant multa mala, que fecerunt, cum potius per multa bona destruenda sint pauca mala. Quod est  dicere: Propter pauca bona non saluabuntur, imo propter mala multa damnabuntur.

Ego autem. Illos, inquam, deduces in puteum, me autem non deduces, quia ego, Domine, sperabo, id est, omnem spem meam coniiciam in te. Nunc quidam psalmus iste lectus est in uoce cuiuslibet perfecti tribulationem, in qua est, attendentis, et ab ipsa liberari orantis, ad nostram instructionem, scilicet, ut nos attendentes communem esse tribulationem, faciamus communem etiam orationem. Si uero in uoce capitis psalmus idem legatur, ita caput ipsum loquatur: Deus Pater, exaudi orationem meam factam pro perseuerantia meorum, et ut exaudias orationem, ne despexeris precedentem deprecationem factam a me pro meis. Intende mihi, dico, in oratione, et exaudi me in deprecatione facta pro meis. Et opus est ut me pro eis exaudias, quia uere contristabuntur et conturbabuntur, quoniam ego ipse contristatus sum in exercitatione mea. Quasi dicat; Si  in me uiridi ligno hoc fecerunt, in arido quid fiet? Et si patrem familias Beelzebub uocauerunt, quanto magis domesticos eius, et similia. Exercitatio Christi fuit illa de qua ipse dicit: Ad hoc ueni in mundum, ut testimonium perhibeam ueritati. Que exercitatio fuit ad pietatem et ad omnia utilis, quia in omnibus quecunque fecit, aut uerbo, aut exemplo, nobis profuit. In qua exercitatione dupliciter constristatus est, quia Iudaicam gentem quam respexit imbre uerbi, quasi aridam ficum, nullum fructum, quo ipse solueret ieiunium, sed sola folia, id est, uerba, habentem inuenit, et ex ipsa etiam morte contristatus est, quia dixit: Tristis est anima mea usque ad mortem, non quia mors ipsa iucunda et delectabilis ei esset, sed quia nostram in se transfigurauit infirmitatem. Et hoc est quod dicit: Constristatus sum in exercitatione mea in me et in meis, quia etiam suo modo dupliciter contristati sunt. Et ita sum contristatus, quod conturbatus, id est, quod hec contristatio  fuit conturbatio, id est, horaria tantum, quia cito uersa est in eo in letitiam resurrectionis. Cito quoque in suis suo modo letificatur. Et quia ita sum contristatus quod tantum sum conturbatus, ergo contristatus sum in me et in meis a uoce, id est, propter uocem inimici. Et propter tribulationem peccatoris, quia non meam penam, sed illius damnationem attendi, et inde dolui. uocem inimici possumus accipere, quia dixerunt ei: Demonium habes, et similia, et etiam contradictiones in membris eius; tribulationem uero peccatoris, ipsam eius passionem et suorum. Distinguit autem, sicut nunc diximus, hunc uersum Cassiodorus, et ualet satis in utraque lectione.

Quoniam declinauerunt. Quasi dicat: Inde sum contristatus, quia ipsi iniquitates suas, quibus locum et gentem perdere merebantur, declinauerunt in me, quantum in ipsis fuit, quia putabant uitam meam quasi pollutionem, et ideo credebant per mortem  meam quasi purgari et se et ciuitatem suam, unde unus ex eis dixit: Expedit ut unus moriatur homo pro populo, et non tota gens pereat. Et in ira sua, id est, irati pro loco et gente, erant molesti mihi, id est, molestabant me dictis et factis. Unde cor meum, id est, anima mea, conturbata est, quod non fuit ex illorum coactione, uel in illorum potestate, sed in me, id est, in mea propria uoluntate. Et formido mortis, id est, illud propter quod formidat mors, damnatio, scilicet, consecutiua mortis, mortis; dico, uenientis super me, cecidit, id est, destructa fuit. Quod est dicere: Quia mors me, in quem nullum ius habebat, uendicare sibi uoluit, perdidit illud iuris quod habuit. Morte enim sua temporali mortem nostram eternam destruxit, et sic mors in uictoria sua absorpta fuit.

Timor et tremor. Ostendit quoque mors super eum uenerit, dicens: Timor et tremor uenerunt super me, quod est descriptio mortis nostre per eius effectus. Quoniam enim mors, id est, separatio anime et  corporis, timetur, quoniam efficitur ut timor sit in mente, et tremor in corpore.

Et contexerunt me tenebre. Hoc item pertinet ad predictam descriptionem, quia tangit hic uiciniam mortis. Sequuntur enim mortem tenebre, id est, huius lucis defectio. uel aliter: Ideo timor et tremor uenerunt super me, quia tenebre, id est, tenebrosi intellectu carentes, contexerunt, id est, circumdederunt me ad damnationem. Et quia attendi hec super me uentura dixi: Quis dabit mihi pennas? Nonne tu, Deus Pater? Pennas dico, que sunt sicut columbe; et uolabo ab istis, et sic requiescam. Pennas accipimus hic potestatem ponendi animam, et resumendi eam, post quas pennas auolauit a persecutoribus suis moriendo et resurgendo, non ut pennis coruinis, sed ut columbinis, id est, non odiose, sed caritatiue, quia quosdam ex illis postea uisitauit, quia crediderunt in una die tria millia, et deinde multi alii. uel in hoc caritatiue, quia mortuus  est propter delicta nostra, et resurrexit propter iustificationem nostram. Et postquam sic auolauit, requieuit in immortalitate et in impassibilitate. uera enim requies est, cui nulla amplius intercedit conturbatio. uel auolauit a populo illo, de quo dictum est: Laboraui sustinens, id est, a Iudeis, et requieuit in illo alio populo, de quo dictum est: Populus quem non cognoui, seruit mihi in auditu auris. Ecce  factum est quod optaui, date sunt mihi penne, et elongaui me ab illis, id est, a Iudeis moriendo, resurgendo, fugiens eos quantum ad maiorem partem, non uero quantum ad membra sua, id est, apostolos, a quibus sua propria membra postea, ne dubitarent, palpari permisit, nec quantum ad illos quos per gratiam fidei uisitauit. Et elongatus ab illis, mansi in solitudine, id est, in gentibus, que erant quasi desertum a lege, et a prophetis destitutum. uel elongaui me fugiens, quantum etiam ad omnes corporali presentia. Et mansi in solitudine  paterne confessionis, que ideo merito dicitur solitudo, quia nondum aliquis corporaliter illuc peruenit preter eum. Et merito  hoc mihi concessum est, scilicet, ut auolarem et requiescerem, quia ego cum patientia obedientiam expleui. Nam exspectabam patienter eum, id est, Deum Patrem, qui nunc prius saluum me fecit in spe, ita saluum me faciet in re a pusillanimitate spiritus, id est, ab infirmitate illa spiritus pro qua dixit: Tristis est anima mea usque ad mortem. Et a tempestate, id est, ab impetu furentis populi. Ego dico dicens ita: Precipita, Domine, et diuide linguas eorum dupliciter, ut in priori lectione dictum est. Et hoc non dico ex maleuolentia, sed quia digni sunt, quoniam in ciuitate, id est, in populo Iudeorum, qui quasi ciuitas fuit, propter legem et prophetas, ut minus uidebatur timendum. Ibi uidi, id est, recognoui et manifestius expertus sum, id est, et contradictiones, et eam ciuitatem circumdabit iniquitas die ac nocte,  id est, semper, non solum in minoribus, sed ita ut ascendat super muros eius, id est, super principes eius, Pilatum, scilicet, et Annam et Caipham. Et hoc ideo, quia labor est in medio eius, ut in priori lectione dictum est.

Quoniam si inimicus maledixisset. uidi, inquam, in ciuitate contradictionem, quod molestissime ferendum est, et intolerabile. Quoniam si manifestus inimicus, id est, gentilis populus maledixisset mihi, illud utique sustinuissem, id est, sustinendum putarem. Quod non ita intelligendum est, quod Deus aliquam iniquitatem sustineat, id est, alicuius iniquitati parcat, sed quasi sustinet nescienter peccantium iniquitatem, quia minus punit eam, quam si essent scienter peccantes. Et si is qui aperte oderat me, quia maluit creaturam quam Deum colere, fuisset locutus magna super me, dicens: Non habemus regem nisi Cesarem, forsitan, id est, talis posset esse quod abscondissem me ab eo, id est, non per tam  asperam uindictam ostenderem me illi. Forsitan ideo opponit, qui quidam etiam inter gentiles erant quibus Deus tantum ingenium concessit, ut legem naturaliter scriptam in cordibus haberent. Ut Plato et alii philosophi. Et his talibus non abscondit se Deus, quia ita seuere in eos uindicabit, sicut et in illos qui legem scriptam acceperunt.

Tu uero homo. Illum quidem sustinuissem, et ab illo me abscondissem; tu uero quem ego per legem datam feci hominem, id est, intelligentem, et qui deberes unanimis mihi esse, dux meus, id est, quem ego ducem aliis constitui, scilicet, ut in te uultum Dei cernerent, et quid colerent intelligerent; et notus meus secundum carnem, qui capiebas mecum dulces cibos, id est, legalia instituta; que uocat dulcia, non quantum ad signa, sed quantum ad significata, licet illi hoc non attenderent. Et uere mecum; nam ambulauimus cum consensu in domo Domini, id est, in preceptis legis. Quorum plura ipse etiam carnaliter adimpleuit, quia et circumcisus est, et in templo  cum muneribus presentatus. Tu, inquam, homo ita mihi familiaris, ad quid dicendum me inducis? Ad hoc, scilicet: ueniat mors super illos, et cetera. Quod itidem dicitur hic, sicut in lectione priori, in malum, scilicet. Potest etiam secundum Cassiodorum exponi in bonum, ita: Mors ueniat super illos, id est, priori uita moriantur, et ipsi uiuentes, id est, male actam uitam suam attendentes, descendant in infernum, id est, mente precurrant in infernum, et uideant que pena debeatur illis, et sic conuertantur. Et necesse est ut hoc faciant, quoniam nequitia est in habitaculis eorum. Quod similiter est, ut supra. uel potest dici ad solam similitudinem, scilicet, ita sordidi sunt in nequitia, ut illi sordidi sunt, in quorum habitaculis sordes sunt non solum in angulis, sed etiam in medio. Me autem ab eorum nequitia Dominus saluabit in me et in meis. Et ego saluatus narrabo in me et in meis uespere, id est, euangelizata de preterito. Et annuntiabo mane, id est, dicta de futuro,  et ipse me et meos exaudiat in meridie, id est, dando eterna. Possunt etiam hic alie predicte sententie dici partim ad eum, partim ad suos. Et uere exaudiet, quia redimet animam meam in pace existentem, id est, inter odientes etiam pacem seruantem, ab his qui appropinquant mihi, id est, a potestate Iudeorum, qui ex appropinquo aduersantur mihi. Quod necesse est, quoniam ipsi mecum erant inter multos, id est, inter paleas tantum, ut prius.

Contaminauerunt testamentum eius. Hic accipe testamentum Dei promissiones de eternis sub gratia factas: quod testamentum Iudei super legalia sacrificia non ordinauerunt, imo terrenas et ueteres ei promissiones preposuerunt. Unde dicit: Contaminauerunt, id est, despexerunt eius testamentum, sanguine, scilicet, mei testatoris confirmatum, et ideo diuisi sunt ut prius.

uiri sanguinum. Merito deduces eos in puteum interitus, quia ipsi sunt uiri sanguinum, appetentes, scilicet,  effundere sanguinem meum pro loco et gente; et quia dolosi sunt, id est, deceptorie mecum agunt, dicentes: Magister, scimus quia uerax es, et similia. Et tamen licet sanguinem meum fundendo regnum eternum sibi parare intendant, dies suos quos quasi eternaliter in illo regno deducere putabant, nec dimidiabunt ibi, quia quadragesimo secundo anno a Tito et uespasiano euersi et captiuati sunt. uel aliter quasi dicat: Nonne proderunt eis instituta legalia? Non, scilicet, quia sola signa insistunt non significata; sed tamen ipsi dies suos, id est, uitam suam in carnalibus obseruantiis non dimidiabunt, id est, non ita separare poterunt, ut ipse carnales obseruantie, que sunt signa a significatis diuisa, possunt eos saluare. Per imperfectum enim, id est, per sola signa nunquam peruenient ad perfectum, id est, ad saluationem ueram. Illi, inquam, damnabuntur. Ego autem et mei non damnabimur, Domine Pater, quia ego et mei in te tantum sperabimus.



IN PSALMUM Lu. In finem pro populo, qui a sanctis longe factus est, Dauid in tituli inscriptione, cum tenuerunt eum Allophyli in Geth.



ARGUMENTUM.

Machabeorum supplicatio, quando in ultionem legis coniurantes tam preuaricatores ciues quam etiam hostes expugnare tentabant. Aliter uox Christi ad Patrem. Item Arnobius: Si tenuerint te Allophyli, et a sanctis cogitationibus te longe fecerint, clama ad Dominum dicens: Miserere mei, Domine, quoniam conculcauit me homo, homo utique exterior; per te enim agit contra te, per ipsum tota die pugnant contra te inimici tui.



EXPLANATIO.

In Hebreo ita habet: Pro columba muta longitudinem Dauid humilis atque perfecti, cum tenuissent eum Philisthiim in Geth. Columba muta et Dauid humilis  atque perfectus Christus monstratur in passione; quod uero nostra Translatio dicit Pro populo, qui a sanctis longe factus est, id est, pro comitibus Dauid qui in Geth exsulantes longe facti sunt a Iudea, in qua sancta sanctorum fuerunt, significat pro Christi discipulis, qui tempore passionis eius scandalizati fuerunt, psalmum esse cantatum, pro quorum fide, ne deficeret, ipse Dominus se rogasse testatur. Dauid in tituli inscriptione Dominus in passione, ubi attitulatus est Rex esse Iudeorum, id est, omnium credentium et confitentium Deum, cum tenuissent eum Allophyli in Geth, cum crucifixissent eum Iudei, uel milites Pilati. Geth enim, qui interpretatur torcular, pressuram crucis indicat. Possunt in columba muta uel in populo, qui a sanctis longe factus est, cuncti fideles intelligi, qui, ab eternis sanctis exsulantes, cum Apostolo dicunt: Dum sumus in corpore, peregrinamur a Domino, pro quibus Dauid psallere non cessat, ille, uidelicet, qui sedet ad dexteram Dei, qui iam interpellat pro nobis.  Potest et ex persona Ecclesie dictus psalmus accipi, que semper in seculo pressuram pati non desinit, diuersis afflictionibus onerata. In prima sectione psalmi mater orat Ecclesia, confidens se tamen ab inimicis esse liberandam. Sectione secunda enumerat passiones, gratias agens, quia de crebris sit erepta periculis, nec se formidare mala que celerrime transeunt. Tertio loco in futura illa beatitudine laudes se dicit Domino iugiter cantaturam, qui eam de huius seculi aduersitate liberauit.



COMMENTARIUS.

Miserere mei, Deus, quoniam conculcauit me homo. Titulus est talis: In finem pro populo qui longe factus est a sanctis in tituli inscriptione ipsi Dauid, cum tenuerunt eum Allophyli in Geth. Quod sic exponitur: Hec uerba referuntur in finem, id est, ad Christum, qui totius laboris et intentionis nostre finis est; sic locus ad quam tenditur, finis est uie,  quia sicut hic uiuendi se dedit exemplum, ita in futuro promisit se premium. Et postquam ipsum premium habebimus, nichil amplius quod queramus, inueniemus. uerba, dico, dicta ab Ecclesia pro populo, id est, ut liberetur ab oppressione et conformatione illius populi, qui longe factus est a sanctis per inscriptionem tituli. Quis autem populus iste sit, titulus nobis ostendit. In Dominica passione scriptus est quidam titulus Hebraice, Grece et Latine tribus linguis quasi tribus testibus confirmatus. Hunc titulum cum legissent Iudei, indignati sunt, et Pilato dixerunt: Noli scribere regem Iudeorum, sed quod ipse dixit: Rex sum Iudeorum. Quasi dicerent: Scribe dixisse, non ipsum esse. Sed quia per Spiritum sanctum erat prophetatum: Ne corrumpas tituli inscriptionem, Pilatus, iratus, dixit: Quod scripsi scripsi. Quasi diceret nesciens: Non corrumpo ueritatem, si uos diligitis falsitatem. Et quia in titulo offensi sunt, et prius maledicto habuerunt, cum Pilatus  diceret eis: uestrum regem crucifigam? et ipsi dicerent: Non habemus regem nisi Cesarem, longe a sanctis facti sunt. Illi autem sanctis appropinquant, qui et Christum regem recognoscunt, et habere concupiscunt. Nec hoc ad illos, scilicet, Iudeos referendum est, sed et omnis populus terreno regno delectatus, Deum Regem spernens habere, a sanctis longe factus est, sed tamen in illis data sunt primitiua exempla, ut in illo populo eluceret quod omnis populus caueret. Illi enim aperte Christum contempserunt, et regem Cesarem elegerunt. Nec in hoc peccauerunt, quia Cesarem elegerunt, sed quia Christum regem contempserunt, quem adhuc multi in celo sedentem, et ubique regnantem, nolunt habere regem. Et hi quoque longe a sanctis facti sunt, non corpore, sed corde, et persequuntur sanctos. Contra hos uero confirmat nos psalmus iste, quia necesse est ut tales patiantur quos non pateremur nisi prodesset, tentatio enim operatur probationem, probatio uero spem, et cetera. Et hoc est: pro populo  qui a sanctis longe factus est, in tituli inscriptione. Inscriptione, dico, facta ipsi Dauid non historiali, quia non legitur scriptus fuisse ei aliquis titulus, sed mystico scilicet tunc, cum tenuerunt eum Allophyli in Geth. Istud quoque non conuenit Dauid historiali, quia legitur quidem ad Allophylos in Geth ciuitatem uenisse, sed non legitur ab eis tentus fuisse; oportet ergo ut ad mysticum Dauid, id est, ad Christum referatur, quem uere tenuerunt Allophyli, id est, alienigene, uel potione cadentes, hoc est, Iudei uiri alienigene, qui a sanctis longe sunt facti, et potione cadentes, id est, irati ei pro loco et gente, et tenuerunt in Geth, quod interpretatur torcular, siue pressura, hoc est, tenuerunt eum in pressura passionis, in qua botrus ille primitiuus, id est, quasi uua in torculari conculcatus expressit uinum illud dulcissimum, de quo dictum est: Et calix meus inebrians quam preclarus est! Tenetur quoque adhuc idem Christus in corpore suo, quia necesse est ut  quicunque uolunt pie uiuere in Christo Iesu, persecutionem patiantur; nec astringitur ad hanc uocem quisquis est extra passionem. Et ideo timendum est ne simus longe a passione, et sic fiamus longe a sanctis. Attendende ergo sunt, imo concupiscende tribulationes et persecutiones; attendendi sunt etiam hostes nos persequentes, quia duos hostes patimur, alterum uisibilem, alterum inuisibilem; hominem uidemus, diabolum non uidemus; hominem amemus, diabolum caueamus; pro homine oremus, et contra diabolum oremus, et dicamus: Miserere mei, Domine. uox est corporis Christi orantis liberari ab his qui a sanctis longe sunt, ne eis conformetur, imo illi conuertantur, et sibi conformentur; et dicit ita: Deus Pater, miserere mei, dando mihi constantiam, ne uincar ab Allophylis, uel conformer eis; et opus est ut miserearis, quoniam homo, tam ille, scilicet, qui figuraliter dicitur homo, id est, diabolus , quam  ille qui naturaliter est homo, id est, ministri diaboli, conculcauerunt me. Et bene dicit conculcauerunt, quia sicut uua pendens in uite quasi sterilis manet, quia liquor in ea non apparet, cum autem in torculari calcatur, dulcem exprimit liquorem; sic Ecclesia in torculari persecutionis posita expressit plurima sanctorum martyrum egregia merita, scilicet, quod ad tumulos eorum ceci illuminantur, egri sanantur, demoniaci curantur, et similia. Conculcauit me, inquam, homo, hoc modo, scilicet, quia impugnans me tribulauit me tota die, id est, assidue, uel toto conculcationis tempore. Et quid per hominem acceperit, exponit dicens: Conculcauerunt me, dico, tota die inimici mei uisibiles et inuisibiles. uel quare nunc dixerit pluraliter, quod prius singulariter, causam subdit dicens: Quoniam bellantes aduersum me interius et exterius sunt multi. Sed que cura? nulla, scilicet, quia timebo ego ab altitudine, id est, propter potentiam aliquam, uel superbiam persecutorum,  cum sit diei, id est, temporalis et transitoria? Utique non timebo, imo ipsi tandem timebunt et penitebunt, sed infructuose, quia qui hic cor suum et aures suas obdurauerunt contra Dominum admonentem, non ibi obdurare poterunt contra ipsum iudicantem. Tantus enim erit terror eius sententie, qui conterat omnem superbiam eorum; et ibi eque timebit imperator, sicut et piscator. Illi, inquam, timebunt, ego uero  non timebo, sed ne presumptuosum uideretur, ponit causam quare non timeat, scilicet, quia sperabo in te, nichil presumens de me; et quia in te sperabo, ideo sermones meos non in me, sed in te Deo laudabo, ascribendo tibi, non mihi, si uerum aliquid dicam. Quisquis enim cognoscit nichil in sapientia Dei uel fide posse uerum dicere, nisi quod acceperit ab illo, qui est fons et origo totius ueritatis, ille sermones suos laudabit in Deo, qui sermones et sui sunt et Dei. Dei sunt, quia ipse dedit; sui sunt, quia accepit, et in petendo eos a Deo non existit uacuus. Et dicendo  suos esse, sed ab illo accepisse, non existit ingratus. In Deo speraui. Repetit quod predixit, quasi dicat: Non solum sperabo, sed et prius speraui in Deo, et ideo non timebo quid faciat mihi caro. Nam quid faciat mihi caro? Seuiat quantum uelit caro, nichil faciet mihi, nisi quod potest caro: uua eram, caro conculcabit me, et uinum efficiar, et in apothecam celestem transferar. Carnem ponit pro homine, partem, scilicet, pro toto, ut ibi: uerbum caro factum est, id est, homo factus est.

Tota die uerba mea. Exsequitur facta carnis. Quasi dicat: Ecce quid possit caro. Nam illi qui intelliguntur per carnem, exsecrabantur, id est, abominabantur tota die, id est, assidue, uerba mea. Et quid mirum, si uerba mea exsecrabantur, cum te Deum in ipsis, quia in te laudata erant, exsecrarentur? Non enim est discipulus super magistrum, nec seruus super Dominum. Exsecrabantur, inquam, uerba mea, ita quod omnes cogitationes, etiam non solum dicta, sed  et facta erant tendentes in malum, et aduersum me, id est, ad meam damnationem. Et tamen licet ita me exsecrarentur, et omne malum in me cogitent, inhabitabunt, id est, mecum conuersabuntur in sacramentis fidei; et ita abscondent se, id est, insidiose et dolose mecum egerunt; ad hoc enim uenerunt, non ut discerent, sed ut haberent quod proderent et improperarent. De quibus Apostolus: Subintroierunt quidam falsi fratres explorare libertatem nostram. Intrat enim ut Titus, ne caueatur ut alienus. Abscondent se, inquam, ad hoc, ut insidientur mihi. Et ita reuera facient, quia ipsi obseruabunt calcaneum meum, id est, magna cautela insidiantur calcaneo, id est, lapsui meo, scilicet, si uel labar in lingua ut prodant. Ita dico obseruabunt, sicut, id est quemadmodum, illi qui sustinuerunt animam meam, id est, qui odiosam habuerunt uitam meam, quia grauis eram eis, etiam ad uidendum, propter quod malitiosius insidiantur. Sed tu, Domine, retribues eis, qui  facies eos saluos, id est, saluabis eos tandem a carnis corruptione, resuscitando eos ad penam eternam, non ad gloriam, que saluatio pro nichilo reputanda est. Et merito pro nichilo, quia tu confringes populos illos, sicut saluatos, in ira tua, id est, tantus erit terror sententie, quam iratus dabit dicens eis: Ite, maledicti, in ignem eternum, quod ex toto confringetur et comminuetur eorum spes et superbia. Illos, inquam, pro nichilo saluabis, me autem saluabis non pro nichilo, sed pro aliquo, scilicet, quia annuntiaui tibi uitam meam. Potest etiam saluatio precedens in bono accipi, sic: Licet illi tam praui sint, tamen tu, Deus, facies illos saluos, conuersos et fideles factos. Et hoc est tibi pro nichilo, id est, nichili pendens, saluare eos, quia in uerbo solo saluas eos; nec laboras in saluando, licet nos obstupescamus in uidendo. uel aliter: Facies eos saluos pro nichilo, id est, sine aliquo precedenti merito eorum. Quid enim Paulus blasphemus, persecutor et iniuriosus, cum in uia uerbo prostratus est et saluatus, attulit? Quid etiam latro  attulit in iudicium, de iudicio in lignum, de ligno in paradisum? Nihil utique, preter fidem, quam ille ei dedit qui iuxta pependit, id est, Christus; et hoc modo saluos eos facies, quia in ira tua, id est, mittendo eis tribulationes aliquas, quasi iratus, confringes, id est, humiliabis populos illos. Irasceris enim et confringis, seuis et saluas, terres et uocas. Multi enim tribulatione contristati, fide sunt repleti, quia ad hoc exagitat tribulatio, ut uas euacuetur nequitie, et repleatur gratia.

Deus, uitam meam. Quia tales etiam pro nichilo saluas, ideo, Deus, annuntiaui tibi uitam meam, non mihi, quia omnis uita ascribenda est tibi, non alicuius meritis. Paulus enim cum diceret: Quoniam ego blasphemus, persecutor et iniuriosus, misericordiam sum consecutus, et cetera, uitam suam annuntiauerunt non sibi, sed illi, id est, Deo, ut ei scilicet crederetur, non lucra sua querens, sed illius de quo subsequenter dicit: Christus iehsu mortuus est, ut  omnes qui uiuunt iam non sibi uiuant, sed ei qui pro omnibus mortuus est. Si ergo uiuis, et non a te uiuis, sed quia ille ut uiueres prestitit, uitam tuam annuntia illi, non tibi, non iam tua lucra querens, sed illius, quia de quibusdam sua lucra querentibus, non illius, dictum est: Querunt que sua sunt, non que Iesu Christi. Et merito annuntiaui tibi uitam meam, quia tu posuisti lacrymas meas in conspectu tuo, id est, exaudisti me deprecantem, sicut in promissione tua predictum fuit, tunc cum propheta scilicet, hoc annuntiauit: promisisti enim exauditurum te flentem. Credidi, fleui, exauditus sum. Hec est autem ea promissio: In quacunque die conuersus peccator fuerit, et ingemuerit, conuertam me ad eum. Et est equipollenter dictum: Ideo merito uitam meam tibi annuntio, quia per te est quod uiuo. Et quia ego uitam a te suscepi, quam habeo, ergo exemplo meo inimici mei conuertantur, qui precedere nitebantur retrorsum; non uero ut retrorsum maneant, et non proficiant,  sed ut sequantur, et non precedant. Ecce hic orat pro uisibili hoste, ut in titulo predictum est. Et quasi dicat: Reuera inimici mei conuertentur, et in illis conuersis inuocabo te; et in quacunque die, id est, in quacunque mentis puritate, uel in quocunque tempore, in illis inuocauero te, cognoscam in eisdem, quoniam et Deus es, et Deus meus es. Et ecce, quasi dicat: Experimento data est mihi fiducia, quod uere in his conuertendis adhuc cognoscam, quoniam iam in prius conuersis cognoui te, et esse Deum et meum; magna scientia scire Deum suum. Tuus enim est, quia tibi subuenit, et a se alienum te non fecit. Et he sunt magne cordis diuitie, et magnum lumen interioris hominis, Deum suum scire, Deum suum habere, hoc est, gratis Deum colere, gratis Deum amare et laudare, quod est Deum uere inuocare. Quod autem dixi: Cognoscam in istis, quia cognoui in illis, non te conturbet, quia uox est Ecclesie, que et in precedentibus inuocauit, et in futuris  inuocabit.

In Deo laudabo. Repetitio est propter conuertendos, de quibus hic dictum est. Ac si dicat: Sicut et in illis prioribus sermones meos in te Deo laudo, nichil de me presumens, eodem modo in his conuertendis nichil de me presumam, sed in te Deo Patre laudabo uerbum meum tibi, non mihi ascribendo, et in Domino Filio, quia de seruitute nos redemit. Laudabo etiam sermonem meum, id est, uerbum, et in Domino Spiritu sancto  similiter laudabo; sed tantum dicit quare, scilicet, quia in Deo Spiritu speraui, que causa communis est. Nam si sperat in Spiritu sancto, sperat in Patre et Filio, quorum una est maiestas et essentia. Speraui, inquam, in Deo, et ideo non timebo quid faciat mihi homo. Nam quid faciat mihi homo? Seuiat quantum uelit homo, auferat aurum, argentum, auferat omne terrenum, tamen nil mihi faciet, quia uota mea mihi non auferet; hoc enim patrimonium est in corde inclusum, quod homo auferre non poterit: proferam de ara cordis  laudis incensum, de cellario conscientie bone fidei sacramentum. Exigit enim Deus non hircum, non uitulum, sed exigit laudationem et confessionem, id est, fidem, quam nemo auferre poterit, si tu eam non contempseris. Et hoc est quod dicit: Deus uota tua, id est, tibi congrua et accepta sunt in me, id est, sunt clausa in corde meo, et ideo non possunt auferri. uota dico que semper reddam tibi, et que illa sunt uota dicit, scilicet, laudationes.

Quoniam eripuisti animam meam. Ideo merito te laudabo, quoniam eripuisti iam in spe animam de morte, id est, de actualibus peccatis grauioribus, et etiam eripuisti itidem in spe pedes meos, id est affectiones meas. De lapsu, id est, etiam actualibus minimis, ut nec labar in illis. Et ad hoc me eripuisti, ut demum perfecte placeam coram te Deo, scilicet, in affectione sanctorum; ego dico ens in lumine uiuentium. Lumen uiuentium, lumen sanctorum, lumen immortalium est, gratis Deum amare, colere et laudare.  uel in lumine uiuentium, id est, immortalitate, et impassibilitate, ubi facie ad faciem uidebo.



IN PSALMUM LuI. In finem, ne disperdas Dauid in tituli inscriptione, cum fugeret a facie Saul regis Isrel in speluncam.



ARGUMENTUM.

Et hic Machabeorum. uerum incipiente iam uictoria letabunda formatur oratio. Item uox Pauli post resurrectionem. Item Arnobius: »Cum fugeris a facie principis huius mundi persequentis te, sicut Saul persequebatur Dauid, speluncam pete, id est, ita te constitue, ut ab inimico tuo inueniri non possis, et tu quidem inimicum tuum inter manus habeas, ille uero te non uideat. Hoc enim eueniet, si ex toto corde dicas Deo: In umbra alarum tuarum sperabo.«



EXPLANATIO.

Per finem Dominum significat, qui nobis omnium bonorum  perfectio restat, quia cum ad ipsum uenerimus, nichil ultra querere opus habemus. Ne disperdas Dauid: prohibetur a Saule disperdi, qui a Domino fuerat preparatus ad regnum. In tituli inscriptione: hoc non Dauid, sed Domino conuenit, ne uidelicet scriptus in passione titulus mutaretur, sed quia Dauid Christi personam gestat, hoc nunc de ipso dicitur, quod erat in Christi passione faciendum, ne disperderetur Dauid de regno deputato: sicut nec illa Domini potuit tituli inscriptio commutari, cum fugeret a facie Saul in spelunca. Sicut Saulem fugiens Dauid in spelunca se condidit, ita Christi diuinitas est a perfidis Iudeis intra templum corporis abscondita. Potest et ita dici, quia Dominus ad hoc usque passus sit Iudeos, donec monumenti speluncam intraret, maxime cum psalmus hic non passionem tantum illius, sed et resurrectionem decantet. Dominus Christus in prima parte psalmi orat, sollicitus secundum humanitatem, qua passus est. In secunda resurrectionis sue gloriam commemorat. In tertia laudes Patri post resurrectionem decantat; que  membra diapsalmatum quoque interpositione distinguunt



COMMENTARIUS.

Miserere mei, Deus, miserere mei, quoniam in te confidit anima mea. Psalmus iste, de passione Domini notatus, docet quantum nos diligere debeamus, et quanta sit perfecta mensura dilectionis, que Deo placet, qua nulla maior est, quia iste de ea dicit: Maiorem caritatem nemo habet, quam ut animam suam ponat quis pro amicis suis. Hoc ipse Dominus ipse fecit, hoc apostolos suos docuit, hoc et nos per apostolos docuit. Et si quis attendens infirmitatem suam deficit in precepto, confirmetur in exemplo. Et est uox capitis, ita tamen ut non separemus uocem corporis, quia noluit separatim loqui, qui noluit a corpore separari. Iuxta quod dicit: Ecce ego uobiscum sum omnibus diebus usque ad consummationem seculi. Cuius titulus est: In finem ne corrumpas Dauid,  in tituli inscriptione, cum fugeret a facie Saul in speluncam. Quod dicit ne corrumpas Dauid, in tituli inscriptione, non potest Dauid historiali adaptari, quia nullus titulus legitur ei scriptus, quem Saul corruperit, uel aliquis persecutorum eius. Et quia non inuenitur in historia, oportet ut inueniatur in allegoria. Legitur enim quidam titulus in passione Domini conscriptus, ut exprobraret frontes Iudeorum, qui manus suas a rege non abstinuerunt. Quem titulum Iudei legentes offensi sunt, et indignati talem regem se habere, quem possent crucifigere, ad Pilatum dixerunt, cui etiam Christum obtulerunt crucifigendum: Noli regem scribere, sed scribe ipsum dixisse, non esse. Sed quia prophetatum erat: Ne corrumpas tituli inscriptionem, Pilatus iratus, respondit eis dicens: Quod scripsi, scripsi. Ac si diceret: Ut quid suggeritis falsitatem? ego non corrumpo ueritatem. Horum stultitiam prouidens Spiritus sanctus, imo seuitiam et insaniam, admonet eos per Prophetam ne corrumpant  Dauid, id est, ne pellere uelint uerum Dauid, id est, Christum de regno sibi deputato, subtrahendo se regimini eius, qui uere rex eorum est , offensi in tituli inscriptione facta ipsi Dauid, cum fugeret a facie Saul in speluncam. Hoc et historia habet, et allegoria. Fugit enim historialis Dauid, Saulem persecutorem immitem et ingratum in speluncam, in qua occultabatur, et terra tegebatur. Fugit quoque nunc noster Dauid in speluncam, quando uerbum quod in principio erat apud Deum, infirmitatem nostram induit, in qua se his qui per Saul designantur, id est, Iudeis occultauit. Oportebat enim eum sic ut intelligeretur uideri, quia si cognouissent, nunquam Deum glorie crucifixissent. Quare Dominum non cognouerunt? Quia terram oculis eorum subiiciebat, et maiestatem suam terra contegebat, in qua terra tantum potuit teneri, flagellari et crucifigi. Male querentibus terram opposuit, bene querentibus uitam reseruauit. Aliter quoque potest  dici fugisse, scilicet, quia in tantum passus est se illis occultari, ut in cruce moreretur, et in sepulcro poneretur. De quo sepulcro surrexit incorruptus, sicut Dauid de spelunca recessit illesus, occultans se inimicis, et manifestans se membris suis. Apostoli enim eius membra tractauerunt, quia eum surrexisse crediderunt. Titulus sic construitur: Hec uerba referuntur in finem, proposita ad hoc, ne tu aliquis corrumpas Dauid, offensus in tituli inscriptione facta cum fugeret Dauid. Nunc ad psalmum accedamus. uox est capitis  pro se et pro membris suis orantis. Orat pius magister, ut nos doceat orare; qui ideo passus est, ut nos pati doceret; et resurrexit, ut nobis spem resurgendi daret. Et dicit ita: Deus pater, miserere mei, restituendo me immortalitati, et miserere mei, id est, meorum nunc per interiorem resurrectionem, quousque et per exteriorem. Et dignum est ut hoc facias, quoniam anima mea et meorum confidit in te solum, nichil presumendo de se. Et non tantum nunc in te confido,  sed etiam semper sperando in meis, in umbra alarum tuarum, hoc est, quia sicut umbra maternarum alarum protegit pullos, ita tu proteges me in meis obumbraculum dando, ne ab estu iniquitatis arescam. Et tandiu sperabo, donec transeat iniquitas, id est, quandiu mundus erit. Transiit iam iniquitas, quantum ad caput quidem et quosdam sanctorum, sed tamen non periit iniquitas. Nunc enim feruet iniquitas, et semper feruebit dum mundus erit, quia sicut quibusdam morientibus iniquis succedunt alii iniqui, ita morientibus quibusdam iustis nascuntur alii. Et sic nunquam in hac uita deerit iniquitas persequens, et iustitia pariens.

Clamabo ad Deum altissimum. Quia sperabo in Deo, clamabo ad Deum, ad quem merito clamandum, quia altissimus est, id est, super omnia est. Et tamen miserie nostre proximus est, quia sicut est Deus de longe, ita et de prope. Sicut enim alta et superba a longe cognoscit, ita humilia de uicino respicit, quia  prope est Dominus his qui obtriuerunt cor. Clamabo, inquam, ad Dominum, et ipse benefaciet et mihi et meis. Unde experimento data est mihi fiducia, quia iam benefecit mihi in meis. Si enim meis antequam eum cognoscerent benefecit, mittendo me propitiatorem et consolatorem, qui et morerer propter peccata eorum, et resurgerem propter iustificationem eorum, nonne exaudiet me clamantem, id est, irremisse bene agentem? Utique exaudiet.

Misit de celo. Benefecit, inquam, meis in me, et ut per me benefaceret, misit diuinam potentiam suam de celo, et liberauit me hominem, assumens me de utero et immunem a peccatis faciendo, et assumens me de sepulcro resuscitando me, per quod dedit iam dispositione, et daturus est in re, conculcantes me, id est, Iudeos, tribulantes me in opprobrium. Magnum enim opprobrium est, quod in ciuitate illa in qua magis seuierunt, et superbierunt, omne ius amiserunt, et inde eradicati, et ubique dispersi contemptibiles  omnibus sunt facti. Hoc etiam ad opprobrium pertinet, quod capsarii, id est, librarii nostri facti sunt, quia portant nobis libros suos, sicut solent serui post dominos. Ipsi enim deficiunt portantes, Christiani proficiunt legentes. Et similes ceco qui lucidissimum speculum portaret, in quo imago sua aliis, et non sibi, eluceret: quia ipsi portant libros, in quibus uultus eorum, scilicet, quid eis promissum fuisset, nobis elucet, eis uero non apparet. Maximum autem est opprobrium, quod illum quem se prorsus putauerunt deleuisse, audiunt ubique exaltatum esse.

Misit Deus misericordiam suam. Misit, inquam, Deus Pater uerbum suum ut me liberaret; misit etiam ad alios liberandum me misericordiam suam, id est, me miseriis aliorum compatientem, et misericordiam exhibentem, et me ueritatem suam, id est, uera docentem. uel potest dici ad similitudinem hoc legationis ita: Misit Deus Pater uerbum et me hominem  assumpsit. Misit quoque misericordiam suam, quia misericorditer mecum egit, et ueritatem suam, quia uere promisit. Misericorditer enim impleuit, quod ueraciter promisit, et eripuit animam meam. Dixit superius liberauit me. Ex hoc modo quasi diceret: Liberauit me, quia eripuit animam meam, resuscitando me de medio catulorum leonum, id est, de medio Iudaici populi, a leonibus, id est, principibus ad interficiendum me seducti. Per catulos enim minores, per leones uero maiores intelliguntur, quia in mortem eius omnes conspirauerunt. Maiores quippe eum interfecerunt, minores autem consenserunt. Et quid opus fuit ereptione? Ideo, scilicet, quia dormiui, id est, mortem subii que mors potius dicenda est dormitio quam mors, quia tam facile ab ea, uelut a somno surrexi, ego, dico, conturbatus. Repugnare uidetur quod et dormiet et conturbatus esset, quia qui conturbatur, aut somno excitatur, aut ne in somnum uergat prohibetur. Sed hoc dicit quantum ad illos qui per mortem, quam iucundissimam habuit, conturbatum  eum putauerunt.

Filii hominum. Quasi dicat: Qui te conturbauerunt? R. Filii hominum conturbauerunt me. Hoc ideo determinat, ut ostendat illos non esse excusabiles, qui se excusabiles putauerunt dicentes Pilato: Nobis non licet interficere quemquam. Tale enim est, quasi diceret eis propheta: Si non licet interficere, nec licet ad interficiendum tradere. Et quasi dicat: Quomodo te conturbauerunt, qui nullum in te gladium strinxerunt? dicit: Linguam eorum gladium accipe, quia dentes, id est, mordacia uerba eorum fuerunt arma, quantum ad consilium, quod inuenerunt occulte. Et sagitte, quantum ad uolantia uerba, in accusationem. Et fuerunt gladius, quantum ad sententiam de morte cum dixerunt: Crucifige, crucifige eum.

Exaltare super celos. Illi quidem putauerunt me conturbare, tu autem, Domine uerbum, in cruce homo, Deus in celo, exaltare me homine exaltato;  super celos, non solum super materiales, sed super omnes ordines angelicos. Et gloria tua, id est, gloriosus tuus, scilicet ego glorificatus a te per immortalitatem et per incorruptionem, exaltetur, non super Iudeam solum, sed super omnem terram. Quod et factum est, cum per apostolos in omnem orbem predicatus est.

Laqueum parauerunt pedibus meis. Necesse est ut me exaltes, quia sunt qui deprimunt me. Namque filii hominum parauerunt laqueum, id est, impedimentum pedibus meis. Et accipe pedes minas uel promissiones, quibus doctrina ueritatis procedit, uel sanctos apostolos, quibus ipse processit ad notitiam gentium. Et non solum laqueum parauerunt mihi, sed et animam meam et meorum incuruauerunt, id est, incuruare et deprimere uoluerunt. Suam quidem, quando dixerunt: Demonium habes, et: Non est hic homo a Deo, et similia; suorum uero, quando eos sibi conformare uoluerunt.

 Foderunt ante faciem meam. Hoc, inquam, modo parauerunt mihi laqueum, quia foderunt foueam, id est, parauerunt deceptionem et mortem mihi, quasi nescienti reputationem eorum; sed tamen ante faciem meam fuit, id est, manifestum mihi cor eorum cognoscenti fuit. uel per foueam possumus accipere manifestam damnationis sententiam, quia in tantum eum neglexerunt, quod ante faciem eius, id est, in presentia, damnare eum non dubitauerunt, dicentes: Reus est mortis. Et inciderunt in foueam, quia quisquis alii damnationem parat, prius se ipsum damnat. Prius enim in se peccat, quam in alterum. Et semper felicior est tristitia patientis, quam iniqua letitia inferentis. Item: Omnis sententia inique data damnat auctorem suum, quod attinet ad posteriorem de fouea sententiam.

Paratum cor meum Deus, paratum cor meum, cantabo et psalmum dicam Domino. Ipsi, inquam, parauerunt foueam, ego uero patientiam; ipsi ad deprimendum,  ego uero ad patiendum. Quia paratum est cor meum in me, et paratum cor meum est in meis, et ideo, o Deus Pater, cantabo tibi in me et in meis corde et ore, et psalmum dicam opere. Et ut psallam et cantem, quasi dicat: Morere ignominia mea, id est, caro mea, in hoc quod mortalis, quod passibilis; et exsurge ut gloria mea, id est, in immortalitate et impassibilitate glorificata. Exsurge, dico, caro mea, ens psalterium et cithara. Res una est, et continet duo musica instrumenta, quia in una carne Christi sunt nobis exhibita duo diuersa factorum genera, designata per duo diuersa musica instrumenta. Psalterium namque quod a superiori sonat, significat miracula diuinitus nobis exhibita; cithara uero, quod ab inferiori sonat, tribulationes et infirmitates nostras in corpore Christi exhibitas significat. Psalterium sonat, ceci uident, claudi ambulant, et similia; cithara uero sonat, famem patitur, dormit et tristatur, et similia. Dico exsurge. Et reuera ita erit, quia ego exsurgam. Et ideo dicit, ut per hoc comprobet, uerbum  personaliter sibi coniunctum, Patri cequale et consubstantiale; quia enim Pater et uerbum unum sunt, et Pater eum resuscitauit, et ipse secundum uerbum se resuscitauit. Diluculo ponit ideo, uel ut notet tempus resurrectionis, que mane facta est; uel quia sicut diluculum post tenebras fugatas dicitur, ita tunc, fugatis tenebris infidelitatis, lucescere cepit lumen fidei et ueritatis.

Confitebor tibi in populis, Domine. Quia exsurgam, ideo, Domine, confitebor tibi in psalmis Iudaicis. Et psalmum dicam tibi, laudabo te per opera bona etiam in gentibus. Et merito laudabo te, quia ego non solum dicendus misericors, sed ipsa tua misericordia. Qui cum potens essem, miser factus, ut remedium conferrem miseriis aliorum. Et qui sum dicendus ueritas tua, quia per me mundo omnis ueritas est ostensa, sum magnificatus, id est, exaltatus usque ad celos constituendos, et usque ad nubes constituendas. Et accipe per celum et per nubes, predicatores.  Per celum uero maiores, ut Apostolos; per nubes uero inferiores. uel aliter. uidetur conuenientius ut ueritas referretur ad celos, et misericordia ad nubes, quia celi sunt angeli, qui quanto altiores, et ueritati uiciniores, tanto perfectius sine caligine uisionis spem ueritatis intuentur et laudant, dicentes: Sanctus, Sanctus, Sanctus. Nubes uero dicuntur predicatores propter tenebrosam carnem, qua teguntur, licet Dominus per eos intonet minis, et coruscet miraculis. Et quia in eis est miseria, ideo indigent misericordia. Quare ad nubes pertinere uidetur misericordia, et ad celos ueritas. Et tamen ueritas quidem prepollet in angelis, sed Dominus dedit eam etiam nubibus. Et quia angeli non indigent misericordia, ideo Dominus misericors hominum miserias miseratus, dedit eis misericordiam, et per clarificationem resurrectionis, et incorruptionis angelis eos cequauit. Et ideo dictum est recte: Quoniam misericordia Dei magnificata est usque ad celos constituendos,  quia per misericordiam homines facti sunt celi, id est, angeli, et ueritas usque ad nubes constituendas, quia predicatoribus ueritatis cognitio suo modo data est.

Exaltare super celos Deus, et super omnem terram gloria tua. Ut populi et gentes confiteantur. uel ut misericordia et ueritas magnificentur, ideo tu, Deus uerbum, homo in cruce, Deus in celo, exaltare me quidem exaltato super omnes celos, et reliqua. Repetitio est non ex necessitate narrantis, sed affectione orantis.



IN PSALMUM LuII. In finem, ne disperdas Dauid in tituli inscriptione.



ARGUMENTUM.

Crescente in dies fama, et uictoria Machabeorum, quidam se illis inimici fraudulenti admiscebant, a quibus et Ionathas Simonque cum filiis sunt interempti.  Hos ergo psalmus iste redarguit. Aliter propheta de senioribus Iudeorum dicit.



EXPLANATIO.

Nomen finis et Dauid in tituli inscriptione Christum in cruce designat, commoneturque Pilatus ne disperdat scriptum titulum, qui regem Dominum declarabat. In prima narratione Dominus Iudeorum exprobrat nequitiam. In secunda retributiones eorum aptissimis comparationibus declarat. In tertia qualis fiat correptio iustorum de peccatorum ultione memoratur.



COMMENTARIUS.

Si uere utique iustitiam loquimini, recte iudicate, filii hominum.

Titulus est talis: In finem, ne disperdas Dauid in tituli inscriptione. Hec referuntur uerba in finem proposita, ne tu quilibet disperdas Dauid, id est, ne dissipes, quantum in te est, regnum Dauid subtrahendo  te regimini eius, tu, dico, offensus tituli inscriptione. Per titulum enim Dauid, id est, Christus obtinuit sibi regnum in Iudeis, id est, in confitentibus. uere autem confitentes sunt, qui uera dicunt et faciunt. Qui ergo aliter facit quam loquitur, ille, quantum in se est, corrumpit titulum, quia regnum Dauid, quem non uult imitari, a se repellit. Quisquis enim manere in Christo se dicit, ambulare debet, sicut et ipse ambulauit, id est, debet eum imitari. Potest autem in hoc psalmo esse uox capitis uel Ecclesie, aut quod commodius est, prophete. Propheta inter maledicentium et adulantium peccata uel pericula uiuens, nec timens conuitiatorem, nec amans adulatorem; audiens uocem omnium, attendens labia omnium, attendens labia et dissona corda, quia aliud perstrepit in labiis, aliud in precordiis celatur. Hortatur eos ne loquantur falsam iustitiam, sed ueram iustitiam, et ipsam uti est loquenda, id est, ut quod dicunt ore probent et opere. Et dicit ita: Si loquimini, id est, si uultis loqui iustitiam uere, et uti uera  iustitia loquenda est, uos, dico, qui filii hominum estis, id est, qui rationem habetis, ideo quod bonum est, uelle debetis, iudicate recte, id est, quod iudicandum est iudicate, id est, placeat uobis non tantum iustitia labiorum, sed etiam factorum, quia si aliter agis quam loqueris, iustitiam quidem loqueris, sed iustitiam non iudicas. Nullus enim adeo peruersus et deuius, cui non sit facile loqui de iustitia, quia ueritas naturaliter hoc hominibus inseruit: Quod tibi fieri non uis, alii ne feceris. Nec permissus est hoc aliquis ignorare etiam ante legem datam, ut esset unde iudicarentur et ex quibus lex non esset data. Sed ne homines aliquid sibi deesse conquererentur, scriptum est et in tabulis quod noluerunt legere in cordibus suis, ut per forinsecus obiecta, cogerentur ire ad interiora sua, dicente Scriptura: Redite, preuaricatores, ad cor. Quis enim te docuit, ut nolles aliquem ad uxorem tuam accedere, aut aliquid ui uel furto tibi rapere, nonne cor tuum? Si ergo non solus uiuis inter  homines, sed potius est in humano genere, qui tecum natus est, quidquid mali tibi non uis fieri, nolis facere alteri, et quidquid boni tibi uis fieri, uelis impendere alteri. Sciendum est, quod aliquis iustitiam uere loqui potest, et non uti debet, ut aliquis interrogatus, an fides, an pecunia dignior est, et quod iustum est respondere potest et uere, si fidem prefert, et tantum non hoc faciet ut decet, quia si locutus sit cito, fidem pecunie postponet. Et ideo non est superfluum utique sic expositum. Potest et esse illatiuum, quasi propheta sic illis quos admonet diceret: uideo quod omnibus uobis facile loqui de iustitia est ergo si uultis eam loqui uere, recte iudicate.

Etenim in corde. Ideo dico recte iudicate; quia uos aliter facitis. Etenim operamini iniquitates in corde, id est, uultis omne malum, et si non perficitis, non ideo remanet quia non uultis, sed quia iam non potestis. In hoc loco dicit beatus Augustinus: »Quidquid uis et non potes, pro facto Deus habet. Qui uiderit  mulierem ad concupiscendum eam, iam mechatus est eam in corde suo.« Operamini, inquam, iniquitates in corde. Et utrum tantum in corde, et non in frequenti actu esset, sed manus famulantur cordi suo, et sequuntur cor suum. Cogitatur enim malum, et fit malum; aut si non fit, non ideo remanet quia nolumus, sed quia non possumus. Et hoc est quod dicit: Manus uestre concinnant, id est, contexunt peccata, superaddendo iniustitias, id est, mala opera, quia sicut in concinnis fit, ubi simili simile supponitur. De talibus per Isaiam dicitur: ue his qui trahunt peccatum suum sicut longam restim. Et quod tales concinnant iniquitates, inde non auctor, sed ipsi sunt accusabiles, quia ipsi uel prorsus contemnunt in utero matris Ecclesie regenerari, aut si ibi concipiuntur, non ortum exspectant, sed abortiuntur. Uterus Ecclesie sunt precepta ueritatis, uulua uero eius perfecta horum est informatio. Et puer aliquis nascitur in matris uisceribus, et de uisceribus. In uisceribus  quidem, cum concipitur; de uisceribus uero, cum per uuluam generatur. Sic aliquis concipitur in utero Ecclesie, cum incipit strui a ueritate; si autem perfecte informetur, quasi per uuluam generatur. Si uero cum adhuc lacte egeat, per superbiam uelit esse magister, per abortum inde exit, quod faciunt heretici. Sunt autem multi qui nec ibi uelint concipi. Et hoc est quod dicit: Peccatores, id est, legis tam scripte, quam naturalis, trangressores, alienati sunt a uulua, id est, a regeneratione perfecta. Alii autem, quia nunquam esse accesserunt, alii uero et si accesserunt, ideo tamen a perfectione alienati sunt, quia ab utero auulsi errauerunt, id est, qui antequam perfecte informarentur in utero, latera matris Ecclesie grauiter errore suo concutientes, tanquam abortiui exierunt.

Et ideo locuti sunt falsa, id est, placent eis falsa; uera autem nec audire uolunt, quia illis furor est, id est, ira contra predicatores ueritatis, secundum similitudinem serpentis; serpentis dico, sicut huius serpentis  aspidis, que non exaudiet uocem incantantium, et non exaudiet uocem uenefici incantantis. Sapienter solent Marsi aspides incantando de tenebrosis antris elicere, de ueneno illarum norunt facere quoddam antidotum; sed quia scit serpens illa naturaliter se ad mortem prouocari, unam aurem terre adiungit, atque cum cauda aliam obtrudit, et sic incantatorem plerumque non audit. Predicatores sunt incantatores, qui ad hoc incantant, id est, predicant, ut hominem de tenebris erroris aut infelicitatis eliciant. Et sapienter incantant, quia monent eos ut de terrenis ad celestia tendant. Per aspidem uero designantur illi, qui delectatione presentium, que per aurem terre applicatam intelliguntur, et recordatione preteritarum delectationum, que per caudam notantur, ita cor suum obdurant, ut preconia ueritatis non audiant, et in infidelitatis uel erroris sui tenebris permaneant. Per ueneficum quoque predicatores designantur, quia sicut uenenum ui per uenas currit, ita  sermo eorum ad interiora ui sua irrumpit.

Deus conteret dentes eorum in ore ipsorum. Ipsi quidem loquuntur falsa, Deus autem conteret dentes, id est, mordacia uerba eorum, in ore ipsorum, id est, per propriam sententiam ipsorum eorumdem. Unde dictum: Comprehendam sapientes in astutia sua; quod tunc fuit factum, quando quidam causa reprehendendi quesierunt a Domino, an liceret censum dare Cesari, an non. Si enim diceret quod liceret, uocarent eum immisericordem, qui plebem suam tributariam faceret; si uero negaret, dicerent quia liceret, quia reus maiestatis esset. Sed in astutia eorum Dominus eos comprehendit, quia per eorum sententiam confutauit eos dicens: Reddite que sunt Cesaris Cesari, et que sunt Dei Deo. Sic et muliere comprehensa in adulterio, et pluribus locis aliis fecit. Hic uero ita accipiendum hoc est: Conteret dentes eorum in ore ipsorum, id est, per sua uerba propria faciet eos recognoscere contradictiones eorum falsas esse,  Quod ad minores referendum est; quod uero sequitur ad maiores, scilicet, quia molas leonum, id est, manifestas contradictiones principum confringet, id est, inefficaces faciet Dominus. Mole enim maiores dentes sunt, et ideo per molas grauior contradictio principum, que factis etiam sic intelligitur.

Ad nichilum deuenient tanquam aqua decurrens, intendit arcum suum donec infirmentur.

Hoc, inquam, modo molas leonum confringet Dominus, quia leones illi in rugitu deuenient ad nichilum, id est, deficient, et hoc ita uelociter tanquam aqua decurrens deuenit ad nichilum. Est quedam aqua decurrens, torrens scilicet, que pluuialibus aquis crescere solet, sed breui uiatores impedit, quia cito deficit; sic et istorum seuitia precones ueritatis, qui sunt uiatores ad patriam tendentes remoratur, parum tamen, quia cito euacuatur. Deuenient, inquam, ad nichilum, et hoc ideo, quia Dominus intendit eis arcum suum, id est, minas suas de futura  damnatione per Scripturas et per precones suos; nec cessabit intendere, donec ipsi in se infirmentur, id est, recognoscant infirmitatem suam, et confiteantur eam. Sicut ille uere infirmatus est, qui prostratus in uia dixit: Domine, quid me uis facere? nunc enim infirmum se cognoscebat, qui se sanum prius putabat.

Sicut cera que fluit, auferentur. Id est, infirmati quippe saluabuntur; qui uero nunc sic informabuntur, damnabuntur, quia auferentur sicut cera, id est, comparabiles facti cere, que adhibita igni fluit. Quia ignis, uidelicet, uitiorum uel incentiuorum, et totius praue concupiscentie deuastat eos interius. Unde nichil aliud est tota uita eorum, quam quedam defluxio a Creatore suo. Sciendum quod ignem gehenne, qui duplex est, quia alius est inferorum, qui nunc est, alius uero est futurus, in quem scilicet, tandem mittentur diabolus et ministri eius. Precedit quidam ignis occultus: ignis scilicet incentiuorum, qui per traducem peccati nobiscum nascitur. Naturaliter  enim in nobis est titillatio. Hunc ignem si quis intrauerit, et futura uitabit. Facile autem uitatur, si semper a nobis caueatur, quia facile est ipsum superari, si uelimus colluctari. Si quis autem homo hostem negligat, et crescere sinat, postquam preualuerit, intellectum eius obscurabit. Et sic solem non uidebit illum de quo dictum est: Errauimus a uia ueritatis, et sol non ortus est nobis. Et hoc est quod dicit: Ideo dico quia sicut cera auferentur, quia sicut ignis supra dictus supercecidit, id est, ita in eos cecidit, quod superior fuit. Et illo igne intellectum eorum obscurante, non uiderunt solem, id est, non cognouerunt solem, scilicet, iustitie. Et hanc cecitatem prius passi sunt, quam spine uestre intelligerent rhamnum, pro, prius quam rhamnus uestras intelligat spinas, hoc est: Taliter etiam hic occulte puniuntur, antequam ad manifesta tormenta miserarum delectationum et uoluptatum perducantur. Rhamnus herba est que cum primo satis sit mollis  et delectabilis, deinde in asperrimas spinas indurescit. Per hanc uel caro significatur, que nunc in peccatis delectat, uel ipsa peccata, que modo quidem sunt dulcia et iucunda, tandem uero producunt asperrimas spinas, id est, producunt in eterna tormenta. Sic enim intelligendum est quod ait: Priusquam rhamnus intelligat spinas uestras. Non quod rhamnus spinas sic intelligat, sed quia causa erit cur homines eas intelligant. Habet alia translatio competentius hanc litteram, ita, scilicet: Priusquam rhamnus producat spinas.

Sicut uiuentes. Supercecidit, inquam, ignis, et ille, inquam, ignis absorbet eos in presenti; eos dico non uere uiuentes, sed sicut uiuentes, quia interius mortui sunt.

Et absorbet eos sicut in ira. Quod ideo dicit, quia hec ira, id est, uindicta Dei de illis est quasi similitudo illius grauis ire, quam patientur in futuro igne gehenne; uel quia Deus licet cum tales punit, patientibus  iratus uideatur, non tamen ira cadit super eum, quia de eo dictum est: tu, Domine, Sabaoth, omnia cum tranquillitate iudicas.

Letabitur iustus. Quasi dicat: Quod tales sicut cera auferentur, et ab igne absorbentur, permittit Deus suis non inutiliter hoc fieri, quia cum iustus uiderit, id est, intellexerit uindictam de talibus sumi, letabitur non de illorum damnatione, sed de sua liberatione. Et merito letabitur, quia lauabit manus suas, id est, mundabit opera sua; in sanguine peccatoris, id est, in consideratione damnationis peccatoris. Dicit enim Salomon, quia, flagellato stulto, sapiens astutior erit. Et tunc homo, id est, uere ratione utens, dicit: Utique, id est, reuera si non solum reseruantur eterna premia iustis in futuro, sed etiam in presenti fructus est iusto, scilicet, ut iustus iustior fiat tunc. Utique, id est, reuera iniusti non solum damnabuntur in futuro, sed etiam Deus est diiudicans eos, id est, damnans eos, scilicet, ut iniustus  iniustior fiat in terra, id est, in presenti habitatione.



IN PSALMUM LuIII. In finem, ne disperdas Dauid in tituli inscriptione, quando misit Saul et custodiuit domum eius, ut eum interficeret.



ARGUMENTUM.

Hic etiam psalmus in personam Machabeorum formatur. Item Arnobius: »Quando domus corporis tui a principe huius mundi custodiri precipitur, ut capiaris et interficiaris gladio cuiuscunque peccati, ex totis uiribus exclama: Eripe me de inimicis meis Deus meus.«



EXPLANATIO.

Principium tituli sepius expositum est, ubi passio Christi et regnum eius inuiolabile describitur. Quando misit Saul, et custodiuit domum eius, ut eum interficeret: quando miserunt principes sacerdotum, et custodierunt  monumentum Christi, ut eum quasi in morte seruarent, resurgendi ianua preclusa. Primo ingressu psalmi orat Dominus ne ei inimici nocere preualeant; secundo prosequitur quemadmodum in fine seculi conuertendi sint Iudei, et pro eis oratio mirabili pietate depromitur; tertio que facturi sint post conuersionem, et se in sanctis suis gaudere testatur; que partes diapsalmatis termino diuiduntur.



COMMENTARIUS.

Eripe me de inimicis meis, Deus meus. Titulus est talis: In finem ne corrumpas Dauid, in tituli inscriptione, cum misit Saul et custodiuit domum eius, ut interficeret eum. Psalmus iste habet titulum de titulo, sicut et duo superiores, quia intitulatur: Ne corrumpas Dauid in tituli inscriptione. Est quidam titulus in dominica passione scriptus, iehsu Nazarenus Rex Iudeorum: Hebraice, Grece et Latine. Hunc Iudei legentes indignati sunt, et Pilato dixerunt: Noli scribere quia Rex est, sed scribe eum dixisse, non esse.  Titulus enim  confirmat ipsum Regem nostrum, et nos regnum eius esse. Et hoc modo titulum, quantum in se fuit, corruperunt, et Regi contradixerunt. Sed nunquid, quia contradixerunt, dominationem eius euertere potuerunt? Non utique, quia titulus uere corruptus non est. Ipsum namque occidendo potius Regem fecerunt gentium quem occiderunt, quia resurrexit, et gentibus predicatus est, et sic factus est Rex non solum Iudeorum, imo et gentium. Quod autem additum est: Cum misit Saul, et custodiuit domum eius, ut interficeret eum, accipi potest et in Dauid historiali et in spirituali, quia et historialiter Saul misit ad domum Dauid ut interficeret eum. Et regnum Iudeorum, quod per Saulem significatur, mortuo Christo, et posito in sepulcro, quod sepulcrum, quasi domus eius fuit, ad custodiendum ipsum misit, cum diceret Pilato: Domine, recordati sumus, quia seductor ille dixit: Post tres dies resurgam. Iube ergo custodiri sepulcrum, ne discipuli  eum furentur, et dicant plebi: Surrexit a mortuis. Miserunt itaque ut interficerent eum, non quantum ad caput , sed quantum ad corpus eius, quod est Ecclesia, scilicet, ut non resuscitaretur, et in eum non crederetur, et ut mendacium dormientium custodum preualeret, et mundus post eum non abiret. Sed sicut Saul efficere non potuit, ut Dauid interficeretur, ita nec regnum mendacium Iudeorum potuit hoc efficere, ut mendacium dormientium custodum preualeret testimonio uigilantium apostolorum. Poterat enim custodibus illis dici: Si dormiuistis, nesciuistis; si autem uigilastis, quare furtum non prohibuistis? Est autem uox capitis a custodibus illis per resurrectionem liberari orantis, et nos ut liberemur suo exemplo orare docentis. Et dicit ita: Deus Pater, Deus omnium per naturam, meus autem et meorum per gratiam, eripe me et meos de inimicis meis uisibilibus et inuisibilibus. Inimici Christi diabolus  et angeli eius, et ministri eius fuerunt, et adhuc sunt corporis eius; quod subsequenter notatur, cum dicit: Et libera me ab insurgentibus in me, et in meos maxime. Semper enim predicti hostes insurgunt in nos, et illudere querunt infirmitati nostre suggestionibus, tentationibus et uariis illusionibus; sed si uox nostra uigilet, et ad Deum clamet, sine dubio liberabimur. Eripe, dico, Deus Pater, me et meos, de operantibus iniquitatem, id est, uel de Iudeis operantibus iniquitatem specialem, id est, medici mortem; uel de omnibus quamlibet iniquitatem operantibus eripe meos, ne eis conformentur, et salua me et meos de uiris sanguinum. uiri sanguinum fuerunt, qui sanguinem innocentem fuderunt, et qui clamauerunt, Crucifige, crucifige eum, cum Pilatus alienigena, lotis manibus, dimittere eum uellet; et qui sanguinem damnationis posteris suis propinauerunt, dicentes: Sanguis eius super nos, et super filios nostros, et qui etiam in corpus eius seuierunt. Stephanum enim lapidauerunt, et plures  alios occiderunt. Tales uiri sanguinum etiam in gentibus accipi possunt, quia et gentiles Christi persecutores secundum corpus sunt. Sed Christus ab omnibus eripitur, et a presentibus, et a preteritis, et a futuris. Primus quidem a preteritis, futurus a futuris, presens a presentibus.

Quia ecce ceperunt animam meam. Ideo rogo, Deus Pater, ut eripias me, quia inimici ceperunt animam meam, reputatione sua, dicentes: Persequimini et comprehendite eum, quia non est qui eripiat; uel ceperunt animam meam simpliciter, id est, me interfecerunt. Et ceperunt animam meam, dum meos conformare sibi putauerunt. Ecce  putauerunt quod ceperunt, et ipsi fortes irruerunt in me et in meos, tanquam debiles et infirmos. Fortes isti possunt accipi diabolus et angeli eius, de quo dictum est: Dum fortis custodit atrium suum, et reliqua. Fortes etiam sunt de terrena felicitate tumentes, ut  quidam de robore suo, quidam de gloria, quidam de diuitiis, de quibus dictum est: Qui sperauit in me, d. s., et reliqua. Est adhuc aliud genus male fortium maxime cauendum, eorum, scilicet, qui iustitiam suam statuere uoluerunt, et iustitie Dei subditi esse nolunt. Tales fortes non uenit uocare Dominus, qui dicit: Non ueni uocare iustos, sed peccatores ad penitentiam. Et item: Non est sanis opus medico, sed male habentibus. Hi fortes apostolis insultabant, dicentes: Quare magister uester cum publicanis et peccatoribus manducat? Iustos se namque, et illos iniustos deputabant. Hi quoque cum quidam quos miserant ad comprehendendum eum, dicerent: Nunquam locutus fuit homo sicut hic homo, dixerunt: Nunquid aliquis Scribarum uel Phariseorum crediderunt in eum? solus populus iste nesciens legem. Quasi dicat, in eum non nisi stulti credunt, nos uero sapientes sumus, et in ipsum non credemus. Et hi fortes irruerunt in lapidem offensionis, quia uisus  est eis Agnus hedus, et quia Agnum ut hedum occiderunt, ideo ab Agno redimi non meruerunt.

Neque iniquitas mea. Ipsi quidem in me irruerunt, sed tamen nullum peccatum in me inuenerunt, quia neque iniquitas mea in actualibus, neque peccatum meum originale. uel neque iniquitas mea in opere, neque peccatum meum in cogitatione. Est inde causa, nam ego cucurri, quia nulla carnis illecebra me tenuit, ens sine iniquitate. Ipse enim particeps factus est nostre infirmitatis, non nostre iniquitatis, ut ex eo quidem quod nobiscum communicaret iniquitatem meam deleret. Et ad hoc cucurri, ut distortos in malum dirigerem ad bonum, et direxi uerbo et exemplo, quantum in me fuit. Ipsi uero me currentem sequi non potuerunt, quia uestigia mea non cognouerunt.

Exsurge in occursum meum, et uide; et tu, Domine Deus uirtutum, Deus Isrel. Quasi diceret: Quia cucurri, ideo Domine Pater, exsurge mihi in occursum, id est, ueni mihi in auxilium, ut me currentem sequatur;  et uide, id est, fac eos uidere cursum meum, id est, fac eos intelligere, quidquid dico uel facio esse iustum. Nec sit eis curuum apud me, quod est rectum, aut distortum, quod ad regulam ueritatis est directum. uel aliter superius dictum est: A summo celo egressio eius, et occursus eius usque ad summum eius. Summus celi Pater est, quia superior in spiritualibus omnibus est, in hoc, scilicet, quia lux est per se, Filius uero lumen de lumine Patre. Spiritus autem sanctus est lumen procedens de luminibus; huic summo Christus, qui hic loquitur, erat equalis secundum uerbum, quod non uidebatur propter carnis infirmitatem, et passionis tribulationem. Et ideo dicit, Domine Pater, qui uidebaris iacere in passione et in infirmitate mea, exsurge in occursum meum, id est, in equalitatem meam, id est, fac manifestum per gloriam resurrectionis et ascensionis, quod sim tibi equalis; et uide, id est, fac uidere homines, quod secundum hominem potui teneri, flagellari et occidi, non solum hominem esse, sed et  Deum et hominem. Et tu, Domine Pater, etiam uirtutum, id est, supercelestium exercituum nunc reputatus Deus Isrel, id est, unius gentis tantum Deus, quia alie omnes idola adorant, intende, id est, intentum te fac ad uisitandum per gratiam tuam non solum Iudeos, sed omnes gentes, ut impleatur quod per prophetam dictum est: Letare sterilis que non paris, erumpe et clama que non parturis, quia multi filii deserte magis quam eius que habet uirum. Alius item propheta dicit: Extende palos tuos in dexteram et sinistram, et tabernacula tua. Sequitur: Non miserearis omnibus. uisites, inquam, omnes gentes. Non autem de omnibus Iudeis siue omnibus gentibus his qui operantur iniquitatem, et in hoc perseuerant. Quem plane hec sententia non terreat? Quis, conscientiam suam considerans, non hanc contremiscat? Si enim iniquitas omnis est peccatum, cum nullus nostrum sit sine peccato, si nullius operantis iniquitatem miserebitur, nullius nostrum miserebitur.  Sed non frustra hoc dictum est. Nulla enim iniquitas magna uel parua manebit impunita. Aut enim punietur ab homine penitente, aut a Deo iudicante. Si autem non uis ut ipse puniat, preueni faciem eius in psalmis et in confessione, id est, confitendo et bene operando, ut ait psalmista: Preoccupemus faciem eius, etc. Et ita inueniet te operantem iniquitatem, et miserebitur tui ita. Quia quantum ad hoc quod concipiunt, pauci conuertentur. uel aliter: Est quedam iniquitas egregia, quam qui operantur, eorum non miserebitur, scilicet, quando homines ita defendunt peccatum suum, ut illud quiuis etiam deuius et peruersus iudicat nefandum. uel, ut adulterium summo bono, id est, Deo, imputant; et quidquid boni habent, sibi adscribunt; quidquid uero mali habent, Deo attribuunt, dicentes: Nisi uellet nos Deus tales, non essemus. Accusant etiam fatum, stellas, et similia, uenientes per dispendium ad Deum accusandum, cum per compendium uenire possent  ad Deum placandum. Excusatur quippe peccator, et culpatur Creator.

Conuertentur ad uesperam. Istud tam de Iudeis quam de gentibus potest intelligi. Nunc autem primum prosequamur de Iudeis, deinde ordine de gentibus: pertinet predicta egregia iniquitas precipue ad Iudeos, adhuc defendentes se de morte medici. Continuabitur autem sic: Dico ne miserearis Iudeis iniquitatem defendentibus, et in ea perseuerantibus. Quorumdam autem qui nec perseuerant, nec se defendunt, miserearis, ut conuertantur. Et ita erit, quia conuertentur ad uesperam, id est, serotina conuersione. Debuissent enim in mane conuersi fuisse, id est, medico presente; sed quia conuersi non sunt, quia medicum necessarium sibi non putauerunt, quem crucifixerunt, conuertentur ad uesperam, post eius resurrectionem et ascensionem, quod ita factum est.

Postquam enim uiros idiotas, id est, apostolos  uiderunt tanta miracula facientes, tam mira loquentes, post Spiritus sancti missionem, tunc quidam ex crucifixoribus Christi peccatum suum cognoscentes, uenerunt ad apostolos dicentes: Quid faciemus, uiri fratres? Et respondens Petrus dixit: Penitentiam agite, et baptizetur unusquisque uestrum in nomine Iesu Christi. Quasi dicat eis: Sanguinem quem effudistis seuientes, bibite confidentes. Et de his primitus conuersis hoc accipiendum est. Conuertantur, inquam, et conuersi patientur famem, id est, auidi erunt uerbi Dei et gratie, entes ut canes, id est, cognoscentes se medico egere sicut canes, id est, gentiles immundi et idololatre, quia cognoscent se, nec per suam iustitiam nec per legem iustificatos esse, quia illum qui lux est legis et prophetarum, scilicet, Christum, non intellexerunt in lege. Et hi tales conuersi, ut et ipsi alios conuertant, circuibunt ciuitatem, id est, fidelium correctionem, uel etiam totius humani generis multitudinem, que ciuitas dicitur propter circumstantiam Iudeorum, qui ubique  dispersi sunt. Et ecce  ad quid circuibunt? Scilicet, ad hoc, quia loquentur, id est predicabunt in ore suo, in ore auido, id est, ita constanter et impudenter, sicut conuenit illis quorum os uerbi Dei famelicum est. Et in labiis eorum erit gladius, de quo dictum est: Et gladius spiritus, quod est uerbum Domini. Eorum dico dicentium ita, quia, quantum ad hoc quod cupiunt, pauci conuertentur. Domine, frustra laboramus, quoniam non est qui credat auditui nostro. Nam quis nos audiuit, aure scilicet, audiendi? Nullus  nos audiuit.

Et tu, Domine, deridebis eos. Quasi dicat: Ipsi quidem dicent sic, quasi impossibile reputantes, quod possint aliqui conuerti; et tamen tu, Domine deridebis eos, id est, derisione dignos facias eos, quia facile perficies quod impossibile illi reputabant. Namque deduces omnes gentes, id est, aliquos de omnibus gentibus ad nichilum, in hoc quod erant gentes, id est, gentiliter uiuentes. uerte enim impios,  et non erunt. Et hoc  facies per fortitudinem meam, id est, meorum, id est, per hoc, quia constantes facies meos in predicationem; quorum fortitudo, quia in eis sum, est mea. Fortitudinem dico, quam ipsi mihi conseruabunt, quia non referent eam ad se sicut fortes male supradicti fecerunt, sed referent eam ad te, tibi eam ascribentes, quia quidquid boni habent, siue in corpore, siue in anima, a te habent. Nam et si anima intelligat et discernat, non tamen a se habet, sed est quedam regio immutabilis ueritatis, ad quam cum accedit, corroboratur, et illuminatur; cum uero ab ea recedit, obscuratur et obtenebratur et infirmatur. Sequitur:

Quia Deus susceptor meus es. Merito ad te referam fortitudinem meam, quia tu Deus susceptor meus es, et meorum, id est, suscepisti me hominem per uerbum tuum de massa perdendorum, et meos etiam suscepisti de medio malorum. Scio enim unde eram, et unde me susceperis, et quanta mihi dimiseris, et  ideo merito es Deus meus et meorum, id est, merito gratis te amo, gratis te colo et laudo. Et conuertit se ad nos, ut et nos ipsum Deum nostrum faciamus. Quasi dicat: Ideo dico quod sis Deus meus, quia misericordia eius preueniet iam et semper preueniet meos. Nihil enim attulimus ego et mei propter quod nostri misereretur, et nos iustificaret, sed sola misericordia eius sicut preuenit me ut essem, ita etiam preueniet me ut bonus sim.

Deus ostendit mihi. Ideo etiam dico Deus meus, quia Deus mihi facto in me et in meis, super inimicos meos, id est, collecto illis reiectis, electo illis repulsis, ostendit, id est, ostensionem fecit, scilicet, ut cognoscerem diuitias gratie eius, per uasa ire in uasis misericordie. Quasi dicat: Conferat uas ire uasis misericordie, collectus reiectis, electus reprobatis, et cognoscat diuitias gratie eius, quas offendit per uasa ire in uasis misericordie. Ex persecutione enim malorum cognoscitur perfectio bonorum. Inimicos  in hac sententia Iudeos accipit; et quamuis  inimicos eos dixerim, tamen, Domine, ne occidas, id est, ne occidi permittas eos corporaliter, ita scilicet ut transeant in ritus gentium. Quamuis enim a Tito et uespasiano dispersi sint, non tamen amiserunt ritum suum, quia adhuc circumciduntur, et agnum immolant, et multa similia faciunt. Ideo dico ne occidas eos corporaliter, ne illi populi, id est, Iudei prius unus populus, modo per dispositionem populi diuersi, quando  obliuiscantur mei, id est, legis mee; sed semper seruent eam memoria, etsi non in uita. Et sunt  capsarii meorum, ut apud ipsos habeant, unde alios inimicos suos conuincant. uel aliter: Ne occidas eos corporaliter, ne quando illi qui sunt oleaster insertus, obliuiscantur populi illius prius mei, id est, semper attendant, quia naturales rami fracti sunt, et sic non altum sapiant, sed timeant, scientes quia si Deus naturalibus ramis non pepercit, nec parcet oleastro.

 Disperge illos. Ne occidas, inquam, eos, sed fac eis quod merentur, scilicet, disperge illos per omnes gentes in uirtute tua, Domine, quia presumpserunt de sua uirtute, et depone eos de gloria loci et gentis. Tu, dico, Domine protector meus, id est, meorum, in hoc, quia persecutoribus illis auferes potentiam. Et quia protector es, ideo, Domine, depone delictum oris eorum, et depone sermonem labiorum ipsorum. Delictum accipe quod dixerunt: Non habemus regem nisi Cesarem; sermones uero labiorum: Reus est mortis, et similia. Quod totum Deus Pater deposuit, id est, falsificauit, cum Christum resuscitauit, et regem non solum Iudeorum, sed et gentium fecit. Sequitur:

Et comprehendantur in superbia sua. Ac si dicat: Dico ut dispergas, et depone eos, et tamen quidam eorum in superbia sua inde in hoc, quod superbe in medicum se erexerunt et ipsum occiderunt, comprehendantur, id est, recognoscant nullum effectum inde  subsecuturum, nec aliquid sibi relictum preter peccatum, et sic humilientur, et peccatum suum confiteantur. Et ut comprehendantur de exsecratione, id est, de morte Christi, quem ipsi exsecrabilem et maledictum habuerunt, et comprehendantur, et de mendacio, id est, de hoc quod per mendacium custodum uitam resurgentis destruere uoluerunt. Et uere comprehendentur, quia in consummatione, id est, in perfectione annuntiabuntur aliis. Sicut enim superbia prius impediuit, ne consummarentur, ita humilitas non ualebit ut perfecte consummentur. Quia ubi superabundauit iniquitas, superabundauit et gratia. Et ideo annuntiabitur consummatio eorum aliis, ne quis desperet de peccato suo, cum istis tantum peccatum sit indultum. Annuntiabitur, inquam, in consummationem, et in consummatione, quod in ira consummationis, id est, quod per iram, id est, per uindictam procedentem ex ira Dei, erit eis consummatio ista, quod attendent dispersionem,  et cetera que patiuntur esse ex peccato, et confitebuntur ipsum peccatum. Annuntiabuntur in consummatione, que consummatio erit de exsecratione et mendacio, id est, quia attendent quantum peccatum fuerit exsecratio predicta et mendacium, et quanto magis fuisse cognoscunt, tanto grauius penitent. Et erit etiam hec consummatio in ira, id est, per iram scilicet, quia attendunt futuram iram; et ut eam uitent, consummabuntur; et consummati iam non erunt quod prius non fuerunt. uerte enim impios, et non erunt. Et tunc uere scient, id est, cognoscent quia Deus dominabitur uere Iacob, id est, Iudeorum, sicut et finium terre, id est, gentilium, id est, intelligent Iacob non posse saluari per suam iustitiam, et ideo medicum necessarium esse sibi et gentibus. Et quare addiderit de gentibus, causam reddit, scilicet et gentes conuertentur ad uesperam, etc. Nunc ad primum Conuertentur redeamur, et de gentibus que de Iudeis legimus huc usque legamus,  iuxta quod erit hec continuatio: uere Dominus Pater uisitabit gentes, quia gentiles ad uesperam, id est, sero conuertentur. Sicut enim Christus principaliter ad illos de domo Isrel missus est, sic et apostoli ad illos missi sunt; sed postquam ab illis repulsi sunt, ad gentium conuersionem se contulerunt, et ideo dicit: Ad uesperam conuertentur. Nam si Iudei statim in prima predicatione apostolorum ad uesperam conuersi sunt, multo magis gentiles qui longe prius conuersi sunt, ad uesperam conuersi esse possunt dici. Conuertantur, inquam, et conuersi famem patientur, id est, desiderium alios conuertendi, et sibi incorporandi habebunt in tantum, ut auidi canes cibi sunt. Et quia adeo auidi erunt, ideo et ipsi sicut prius conuersi de Iudeis, circuibunt ciuitatem, et loquentur predicationis uerbum in ore suo, id est, auido et famelico, et in labiis eorum erit gladius, id est, uerbum Dei, quo quidam interficientur ad fidem, quidam uero ad mortem, credentes quidem ad uitam, non credentes uero ad mortem.  Et exsequitur tantum de his qui interficiuntur ad mortem, quasi dicat: uere gladius mortificans fuit in labiis eorum, quoniam quis aure audiendi audiuit eos? Nullus, scilicet, quantum ad desiderium eorum. Et, tu, Domine, tandem deridebis eos, id est, derisibiles facies illos, scilicet, quia aure audiendi non audient, quia deduces omnes gentes, id est, gentiliter uiuentes ad nichilum. uere enim ad nichilum deducentur, quorum resurrectio non erit ad gloriam, sed ad ignominiam, et qui uero esse carebunt. Et quod ad nichilum deduces omnes gentes, hoc facis per fortitudinem meam et meorum, id est, comparationem meorum; qui fortes, id est, constantes erunt in fide et in uirtutibus. Iudicabunt enim sancti nationes, non uerbis, sed comparatione, ut alibi dictum est. Fortitudinem dico, quam ego in me et in meis custodiam, relatam non ad te, sed ad me. Cetera non mutantur, usque Ne occidas eos. Quod in hac etiam lectione similiter continuatur, ut in superiori,  sic scilicet: Quamuis sint inimici mei, tu, Domine, ne occidas eos. Et quam occisionem accipiat, determinat, scilicet, ne permittas ut illi populi, gentiles scilicet, quando  scilicet, cum annuntiabor illis, obliuiscantur populi mei, id est, legis mee. uera enim interfectio anime est, obliuisci Dei sui; et dicit ideo obliuisci, quia naturaliter omnis homo habet cognitionem Dei.

Disperge illos. Quasi dicat: Et ut non obliuiscantur mei, ideo, Domine, prius illos presumentes de sua uirtute disperge, in quo dispergendi sunt, scilicet in malo, in uirtute tua, et depone eos per humilitatem prius erectos per superbiam, tu, dico, in hoc protector meus, id est, meorum, ne talibus conformentur. Et quia protector es, ideo, Domine, depone delictum oris eorum, sermonem labiorum ipsorum, hoc est, fac cessare contradictionem eorum aduersus ueritatem, et comprehendantur ipsi gentiles in superbia sua, id est, recognoscant se peccasse, quia presumpserunt  de facultate ingenii, et de libertate arbitrii. Et comprehendantur de exsecratione, scilicet, quod christianum nomen exsecrabile habuerunt; et de mendacio, scilicet, quod Creatorem creature postposuerunt, affirmantes creaturam esse Deum, in quo mentiti sunt. Et uere comprehendentur, quia in consummatione annuntiabuntur. Gentiles etiam, sicut de Iudeis prius predictum est, ipsi, dico, entes in ira consummationis, id est, in consummatione futuri iudicii, per quod consummabuntur, et non erunt quod prius fuerunt. Et tunc scient, id est, intelligent, quod Deus dominabitur etiam Iacob, id est, Iudeorum, tantorum, scilicet, preuaricatorum, quos prorsus repulisse uidebantur, sicut et finium terre, id est, gentilium. Et uere dominabitur Iacob, quia reliquie ex Iacob salue fient. Namque conuertentur Iudei ad uesperam, scilicet in Antichristi tempore; et conuersi patientur famem ut canes, id est, ita auidi erunt conuertendi alios, ut canes auidi  sunt cibi, et ideo circuibunt ciuitatem. Sciendum quod tribus modis uariari potest Conuertentur, istud, et primum scilicet: ut primum Conuertentur accipiatur de Iudeis, et conuersis primum, et in fine conuertendis; et istud de gentilibus. uel illud de Iudeis primo conuersis, et istud de fine conuertendis. uel accipiatur de gentibus, et istud de Iudeis in fine conuertendis.

Ipsi dispergentur. Ostendit ad quid Iudei in fine conuertendi, uel, secundum lectionem priorem, sint gentiles conuersi, circuibunt ciuitatem, dicens: Quia ipsi dispergentur hac et illac ad manducandum, id est, ad alios sibi incorporandum. Si uero non fuerint saturati multitudine credentium, affecti tedio preuaricatorum, et murmurabunt, isti, scilicet, Iudei, in fine, sicut patres eorum prius in deserto murmurauerunt. uel murmurabunt gentiles, sicut et Iudei primo conuersi murmurauerunt.

Ego autem cantabo. Ipsi quidem murmurabunt, ego autem saturabo eos, quia cantabo in eis fortitudinem  meam, id est, laudabilem in eis faciam constantiam a te datam, quia a Deo constantes erunt, quod omnes uidentes laudabunt constantiam eorum, et conformare se eis studebunt, et mane facto, scilicet, in iudicio futuro, quando uerus sol illucescet, exsultabo, id est, exsultanter annuntiabo eis misericordiam tuam. Premia enim declarabunt, quantam contulerim eis misericordiam. uel etiam in presenti mane facto in eis, qui per ipsos conuertentur, exaltabo misericordiam tuam, quia per hoc apparebit, quod misericorditer cum illo egeris.

Quia factus es susceptor meus, et refugium meum in die tribulationis mee. Ideo merito tuam fortitudinem cantabo, et misericordiam tuam exaltabo, quia tu es factus susceptor meus et meorum, ut supra dictum est, et es refugium meum et meorum contra omnem molestiam, in die tribulationis, id est, in presenti uita, ubi, scilicet, opus est, quia imminent tribulationes et persecutiones, et es adiutor meus in meis  perficiendo, scilicet, quod faciam. Et ideo tibi psallam bene operando, quia tu es Deus susceptor meus. Et ideo es Deus meus, id est, ideo te facio Deum meum. Et merito, quia tu es misericordia mea, id est, quidquid boni sum, per te sum.



IN PSALMUM LIX. In finem pro his qui immutabuntur, in tituli inscriptione ipsi Dauid in doctrinam, cum succendit Mesopotamiam Syrie et Sobal, et conuertit Ioab, et percussit Idumeam in ualle Salinarum duodecim millia.



ARGUMENTUM.

Per occasionem sue uictorie Machabeorum quoque triumphos predicit. Aliter uox apostolorum, quando Christus passus est.



EXPLANATIO.

In finem in Christum Saluatorem dicit, his qui mutabuntur, illo utique modo quo Apostolus dicit: Fuistis  aliquando tenebre, nunc autem lux in Domino. Qui qualiter ad hunc finem mutari ualeant, consequenter exponitur. In tituli inscriptione Dauid in doctrinam. Tituli inscriptione Iesum Christum significat regem. Sic ergo mutentur, ut, deserentes diabolum, Regi Christo colla submittant. In doctrinam, addidit, scilicet, Christianam, quia non sufficit Christum Regem credere, si non eius et doctrina seruetur. Cum succendit Mesopotamiam Syrie et Syriam Sobal. He uictorie Dauid triumphum Christi de gentibus insinuant. Quas igne sue caritatis inflammando, regno antiqui hostis, quem Adadezer significat, eripuit, et sue fidei tributarias fecit. Quia enim Syria, que Hebraice Aran dicitur, et interpretatur sublimis, superbiam gentilitatis insinuat. Duas Syrie gentes succendit, qui gentilium facta pariter et dicta correxit, ut uni uero Regi fidei et operis sui tributa persoluerent. Et conuertit Ioab. et percussit Edom in ualle Salinarum duodecim. uallis Salinarum, que Hebraice Gemela  uocatur, infirmam terrenamque sapientiam de ignat, qua et gentilium philosophia, et Iudeorum pertinacia contra Christum armatur; sed utraque, conuerso Ioab, qui interpretatus est Pater, id est, instante diligentius fidei doctore, percutitur. Potest ergo Gemela, quia Idumeorum regio est, saporem scientie gentilis indicare. Sed melius de Iudeis in fine seculi credituris accipitur, uel propter duodecim millia ad numerum triumphum Isrel, uel propter nomen Edom, qui Iudeos sepe significat. Unde et sub eius persona de illis dicitur: »Et maior seruiet minori.« Populus ergo ille qui de priscis erroribus mutatus ad fidem est, primo capite supplicat ut post afflictionem, quam satisfaciendo passus est, beneficii nouitate reparetur. Secundo, interposito diapsalmate, rogat ut post tribulationes quas pertulit deducatur a Domino in munitissimam ciuitatem, petens auxilium sibi de tribulatione concedi, quod soli Domino probatur esse possibile.



COMMENTARIUS.

 Deus, repulisti et destruxisti nos, iratus es et misertus es nobis.

Titulus est: In finem his qui commutabuntur in tituli inscriptione, ipsi Dauid in doctrinam, cum succendit Mesopotamiam Syrie, et Sobal, et conuertit Ioab, et percussit Edom in ualle Salinarum duodecim millia.

In hoc psalmo, uel in titulo huius psalmi referuntur quedam uictoriosa Dauid, que ueniens in regnum post mortem Saulis persecutoris sui fecit, inimicos suos debellando, et eos tributarios faciendo. Nam et ante pesecutionem rex erat, quia in domo patris unctus fuerat, sed soli Deo cognitus erat. Postea uero, manifesto regno, et euidenter accepto, has gentes, de quibus titulus ait, debellauit. Sed quemadmodum propheticus Spiritus in titulis psalmorum solet ab expressione gestarum rerum aliquantulum deuiare, et aliud quam historia inueniatur addere, ut per hoc doceat figuram magis insistendam esse quam allegoriam,  ut superius in quodam titulo dictum est, Dauid immutasse uultum suum coram Abimelech, cum historia dicat potius eum immutatum coram Achis rege Geth; ita et in hoc titulo aliquid additur, quo ad aliud moneamur, quia ubi fortia facta Dauid referuntur, nichil succensisse legitur, quod tantum in hoc titulo maxime proponitur. Allegoriam ergo potius hic quam historiam insistamus. Hec uerba referuntur in finem, id est, ad Christum per quem omnis labor noster finietur, attributa his quia uox eorum est qui partim commutati sunt, et commutantur, et de die in diem commutabuntur non iam culpanda mutatione, sed laudanda. Due enim commutationes sunt, altera laudanda, altera culpanda. Commutatio Ade fuit culpanda, que fuit de uita ad mortem de iustitia ad iniustitiam, de deliciis paradisi ad laborem exsilii. Hec autem commutatio, de qua hic agitur, est commutatio laudanda, quam et Apostolus commendat dicens: Fuistis aliquando tenebre,  nunc autem lux in Domino. Commutantur, inquam, in tituli inscriptionem, id est, per hoc, quia conscribitur eis titulus confirmans et ipsos regnum eius et ipsum Regem eis, quia iam transierunt de regno diaboli in regnum Christi, de potestate tenebrarum in regnum lucis, et commutantur ipsi Dauid in doctrinam, id est, ut doceantur nouam uitam, scilicet, non iam sibi uiuere, sed illi qui pro omnibus mortuus est. Que commutatio facta est, cum ipse Dauid succendit Mesopotamiam Syrie, et cetera. Hec commutatio facta est per ignem et per gladium ab illo Dauid, qui, ut Euangelium testatur, in mundum attulit ignem et gladium. Per ignem quidem non uisibilem, sed per caritatis amorem. Hic est ignis ille de quo ipse dicit: Ignem ueni mittere in terram, et quid uolo, nisi ut ardeat? Hoc igne succendit Mesopotamiam Syrie, et Syriam Sobal. Mesopotamia est pars Syrie, et interpretatur eleuata uocatio; Syria uero sublimis, per quod significantur uocati de Iudeis,  qui prius eleuati erant a Deo per culturam unius Dei, et per leges et per prophetas; sed quia in his de se presumebant, sublimes etiam erant. Sobal quoque uana uetustas interpretatur, per quod idololatre de gentibus designantur, quia nichil magis uanum est in uetustate, quam creaturam Creatori preponere, et creaturam Creatoris loco adorare; sed tamen quia inter istos quidam maxime de nobilitate ingenii et libertate arbitrii, ut Plato et alii philosophi superbiebant, ideo hi etiam Syria, id est, sublimes erant. Sed Dominus hos utrosque utiliter succendit igne dilectionis Dei et proximi, et sic commutauit. Dicitur autem a quibusdam, quod per Mesopotamiam Syrie intelligantur uocati tam de gentibus quam de Iudeis, et per uocationem eleuati, et ita eleuati, quod sublimes facti sunt per spem; per Syriam uero Sobal, uane uetustati maxime dediti, et tantum per uocationem sublimes in spe facti. Sequitur:

Et conuertit Ioab. Ioab interpretatur pater, uel  inimicus. Et in hac commutatione conuersus est ille, de quo dictum est: uos ex diabolo patre estis. Qui idem antiquus hostis humani generis est, quia princeps mundi foras eiectus est. uel inimicus conuersus est, quando quiuis ex inimico amicus, ex impio pius, ex infideli fidelis factus est.

Et percussit Edom. Hactenus de commutatione per ignem facta; nunc agitur de commutatione facta per gladium, non per ferrum, sed per predicationis uerbum. Interpretatur autem Edom terrenus, et ex hoc magnas Deo gratias debemus agere, quod percutere in nobis uerbum predicationis ueterem hominem dignatus est, ut nouum indueremus. Et sicut portauimus imaginem terrestris, ita portemus imaginem celestis.

In ualle Salinarum. Saline sunt lacune, in quibus aqua marina cum mare refluit, in usum salis retinetur. Et potest dupliciter hoc dici, scilicet uel percussit Edom, prius positum in ualle Salinarum, id est,  in depressione amaritudinum. uallis enim depressus locus est, et in sale quedam amaritudo intelligitur inesse. Et intelligitur per hoc utrumque peregrinatio a patria uera, que obnoxia est uariis amaritudinibus uitiorum. uel percussit Edom, ut esset in ualle Salinarum, id est, in humilitate sapida. uallis enim humilitatem significat, et sal habet saporem. Est uero humilitas alia sapida, alia insipida. Si quis enim pro terrenis humiliatur, id est, tribulatur et angustiatur, ut mercatores solent facere, illa humilitas insipida est; si quis uero pro eternis laborat et tribulatur, ipse sapienter humiliatur. Percussit, inquam, Edom, et percussorum fuerunt duodecim millia. Millenarius numerus perfectus est et significat perfectionem in commutatis per hanc percussionem. Duodecim uero, quod constat ex quatuor et ter in se multiplicatis, significat milites illos, id est, duodecim apostolos et successores eorum, per quos hec percussio facta est. Quia uero tria et quatuor simpliciter coniuncta  septem constituunt, per hoc significatur septiformis gratia Spiritus sancti, per quam gladius, id est uerbum predicationis in hac percussione est administratus: per quatuor quidem, quod in quatuor mundi partibus sit facta demonstratur; per tria uero, quod maxime per cognitionem sancte Trinitatis. Nunc ad psalmum ueniamus. uox est salubriter percussorum, et utiliter successorum a Dauid orantium, ut quidquid sit de temporali saluatione eternam consequantur saluationem, et ad idem orandum nos exhortantium atque dicentium: Deus Pater, uel Deus uerbum, uel Deus Trinitatis, nos ab amenitate paradisi per preuaricationem tue legis eiectos, et in ualle erroris male locatos repulisti quadam ui ab errore nostro, et nos male constructos in ueteri animositate destruxisti bona destructione, ut educares in nouitate uite, hoc est in noua caritate et humilitate. Iratus es uetustati nostre, et miserendo, conferendo nobis nouitatem.

 Commouisti terram, et conturbasti eam; sana contritiones eius, quia commota est. Hoc, inquam, modo destruxisti nos, quia scilicet commouisti terram, id est, terrenitatem nostram, audito predicationis uerbo. Interius per peccatorum conscientiam, et conturbasti eam exterius, etiam usque ad corporalem afflictionem per penitentiam. Ergo sana in re, sicut iam sanasti in spe contritiones eius, id est miserias et tribulationes, quibus assidue ipsa terrenitas nostra conteritur intus et exterius. Unde Apostolus: Et si exterior noster homo corrumpitur, interior tamen de die in diem renouatur. Et debes sanare, quia commeruit, hoc est quod dicit, quia commota est. Sonat Euangelium, sonat predicationis uerbum; quisquis non commouetur, id est non compungitur stimulis conscientie, et stimulis penitentie. Quisquis pectus non tundit, non lacrymas, non orationes fundit, indignus est sanari, quia primum est ut peccata nostra purgemus per conscientie compunctionem et condignam satisfactionem,  deinde ut patientiam habeamus contra tentationes. Quia dicit Salomon: Fili, accedens ad disciplinam, sta in timore et tremore, et prepara cor tuum ad tentationes. Et Petrus ait: Oportet ut iudicium incipiat a domo Dei. Si autem a nobis initium, quis finis erit illorum qui Euangelio non crediderunt? Si iustus uix saluabitur, peccator et impius ubi parebunt? Et hoc est quod dicit:

Ostendisti populo tuo dura, potasti nos uino compunctionis. Quod sic continuatur: Ideo dico sana contritiones, quia sic opus est; nam tu ostendisti per te ipsum populo iam tuo scilicet, salubriter igne et gladio deuastato dura hic esse patienda. Magnas Deo agere debemus gratias, qui uult nos in presenti pati dura et aspera, ut in futuro sint mollia et iucunda. Ostendisti, inquam, dura, et hoc ita fecisti, quod potasti nos uino compunctionis, id est, quod fecisti ipsam tribulationem compunctionum nobis esse tanquam delectabilem potum, et ita dedisti metuentibus te casto timore populo tuo significationem, id est documentum:  per hoc quia corrigis omnem filium quem recipis, ut per has tribulationes fugiant a facie arcus, id est a presentia futuri iudicii. Et ita fugiant, ut perfecte ab illo liberentur dilecti tui, quos tu scilicet hic corrigis in exemplum iusti iudicii. Quisquis enim hic tribulationibus gaudet, et cum Apostolo dicente: Non solum patimur, sed et gloriamur in tribulationibus illis, arcum illum effugiet. Si quis uero mauult hic delectari quam tribulari, arcum non effugiet, quia quibus illum Deus nunc differt, in futuro non differet, et e conuerso. Et sicut in arcu quanto magis neruus retro trahitur, tanto grauius anteriora feriuntur; ita quanto magis Deus iudicium malis differt, tanto grauius eis tandem superueniet. Quod autem dicit, A facie arcus, id est a presentia arcus, ideo dicit quia tempus breue est, nec aliquid longum est putandum, quod habet exitum, et per hoc monet magis cauendum.

Dedisti, inquam, metuentibus te significationem, ut fugiant  a facie arcus, ut liberentur dilecti tui, saluum fac dextera tua. Et ideo, Domine, seca, ure, flagella, fac quidquid in presenti tibi uidetur de me, et fac me saluum in dextera tua. Quasi dicat: Non peto a te corporalem aliquam, uel temporalem saluationem: de illa sit quod tibi placeat; sed peto ut in futuro non inueniar inter hedos ad sinistram, sed inter agnos ad dexteram. Et in hoc exaudi me. Ideo tantum fiducialiter dicit Exaudi, quia plerumque sancti uiri pro corporali liberatione rogant, sed non exaudiuntur, quod non est ad insipientiam eis, quia non exaudiuntur ad uoluntatem, sed ad utilitatem: quotiescunque uero pro eterna rogant saluatione, non potest eos Deus non exaudire.

Deus locutus est in sancto suo: letabor et partibor Sichimam, et conuallem tabernaculorum metibor. uere saluus fiam in dextera. Nam Deus Pater locutus est, id est, iam promisit illam saluationem mihi sancto suo, id est, in illo in quo fallere non potuit.  Deus enim erat in Christo mundum sibi reconcilians; promisit, inquam, et si non uerbis, effectu tamen, scilicet, quia illum resuscitauit, et nos in eo resurgere fecit, et nos consedere ad dexteram maiestatis in excelsis. Et quod sequitur potest esse uel uox Christi, in quo Deus Pater locutus est dicens: letabor et partibor, et cetera; uel uox Ecclesie, quasi diceret quia Deus Pater sic locutus: Ergo letabor, et partibor, id est letanter partiar Sichimam. Sichimam proprie locus est, ubi Iacob redeunte in patriam Rachel uxor eius idola abscondit, que furata est patri suo Laban. Et per Sichimam designantur gentiles, apud quos erant idola quasi abscondita quia ipsi ea seruabant et adorabant. Sed quia non omnium illorum est fides, ideo uel Ecclesia, uel Christus partitur eos, quia partim assumit, partim relinquit. uel aliter: Sichima interpretatur humerus, quem humerum partitur Ecclesia: quia illos qui sponte subeunt iugum Christi, quod non deprimit, sed erigit, assumit; illos uero qui malunt se onerare terrenis, que pondus, non subsidium  sunt, ut beatus Gregorius ait, relinquit. Et metibor, id est diuidam, conuallem tabernaculorum. Iacob reuertens a socero suo Laban, posuit tabernacula sua in conualle Syrie, ubi quieuerunt oues sue. Unde locus nomen accepit, ut conuallis scilicet Tabernaculorum Iacob diceretur. Designantur autem per tabernacula legalia instituta, que ad tempus posita fuerunt: per oues uero Iudei, qui in ipsis delectabantur, et quiescebant. Quos partitur Ecclesia, quia quosdam assumpsit, quosdam autem reliquit. uel aliter: Per conuallem humiles designantur, per tabernacula uero Ecclesiastica precepta, in quibus quidam humiliter militant, quidam uero non humiliter, quia explent quidem precepta, sed inde presumunt et superbiunt. Iuxta quod littera sic exponitur: Partibor, id est in partem accipiam conuallem tabernaculorum, id est humiliter in Ecclesiasticis preceptis militantes, non humiliter uero militantes repellam.

 Meus est Galaad, et meus est Manasses, et Ephraim fortitudo capitis mei. uere partibor Sichimam et conuallem Tabernaculorum, quia quosdam accipiam. Nam Galaad est meus, et Manasses. Galaad interpretatur aceruus testimonii. Aceruus autem de imis crescit ad unum. Et per hoc designantur crescentes de uirtute in uirtutem, quousque perueniant in unum, id est donec uideant Deum deorum in Sion, et quia adeo in se coaceruant testimonium Christi, ut certent usque ad effusionem sanguinis, id est martyres fiant. Martyr enim interpretatur testis. Manasses uero obliuio interpretatur. Per quod intelliguntur illi qui, cum Apostolo, eorum que retro sunt obliuiscuntur: in ea uero que ante sunt, id est in futura et eterna extenduntur, uel per Manassen, intelliguntur illi, qui, quidquid probrosum et ignominiosum pro Christo passi sunt, uilipendunt et obliuiscuntur. Unde per Isaiam dicitur Ecclesie: Obliuiscere ignominie uiduitatis tue. Quasi enim uidua fuit Ecclesia,  dum Christianum nomen in dedecore mansit. Sequitur:

Ephraim fortitudo capitis mei. Ephraim fructificatio interpretatur, per quod intelliguntur in bonis operibus fructificantes, quos Ecclesia uocat fortitudinem capitis sui, id est, Christi ad similitudinem. Sicut enim bonum reclinatorium infirmi capitis quedam fortitudo, id est, recreatio est, sic bene operantes sunt fortitudo Christi, quia alii uidentes eorum opera bona, glorificant Deum. Illi uero in quibus uulpes foueas habent, et uolucres celi nidos, non sunt fortitudo eius, sed debilitas; quia non habet in his ubi recumbat. uel aliter per Ephraim intelligitur fructificatio illa, que processit de grano illo in cruce mortuo, et in resurrectione iustificato, id est seges ubique terrarum credentium, de quo dictum est: Nisi granum frumenti cadens in terram mortuum fuerit, ipsum solum manet; si autem mortuum fuerit, multum fructum affert. Que seges est fortitudo capitis, id est,  augmentum et exaltatio Christi, qui caput est Ecclesie. Ipsa enim infirmitas, id est, mors Christi, summa fuit fortitudo: quia quod infirmum est Dei, fortius est omnibus hominibus. Et sciendum quod secundum quod uox Christi est, dicetur: Ephraim est fortitudo capitis mei, qui sum caput.

Iuda rex meus, Moab olla spei mee. Ephraim quidem est fortitudo mea, et Iuda, id est, ille qui descendit de tribu Iuda, cui in figura Christi dictum est: Iuda, benedicent te fratres tui. Ille, inquam, est rex meus, id est, regit me, quia prior passus est, et uere obediens fuit. Et quia talem regem habeo, ideo Moab est olla spei mee, id est, ideo etiam spero refici de abutentibus lege. Moab enim ex auo et sorore contra legem natus est: et ideo Moab interpretatur abutens lege. uel aliter: Quia mihi talis est rex, ideo feruentem iniquitatem non timebo, sed potius Moab ens olla iniquitatis, est mihi olla spei: quia per ipsum potius spero proficere, quam deficere. Sicut  enim bene lege utentium, bona sunt opera, sic male utentium lege, opera sunt mala. Et hi persequuntur Ecclesiam Dei. Unde per Ezechielem dictum est: uidi ollam feruentem ab Aquilone. Olla feruens ab Aquilone, iniquitas feruens, succensa ab Aquilone, qui dixit: Ponam sedem meam ad Aquilonem, et ero similis Altissimo. Quasi dicat: Si feruet illa iniquitatis olla, e contra flammescat ardor caritatis. Ille non tantum poterit persequendo, quantum ego potero diligendo et patiendo.

Et preterea extendam calceamentum meum, id est, Euangelium meum, quod calceat et munit pedes intertores, id est, affectiones, sicut calceamentum munit pedes exteriores, usque in Idumeam, id est, usque in desperatissimos.

Idumea quippe interpretatur terrena uoluptas, et per hoc significantur terrena appetentes, et eis maxime inherentes. Et adeo extendo, quod etiam alienigene, id est allophyli mihi subditi sunt, scilicet ut reuereantur saltem me, qui nolunt proficere de  me. Sepe enim mali subiacent bonis non amore, sed timore. Et sciendum quod si caput hec loquitur, pauca de predictis mutabimus. Quasi dicat - Iuda est rex meus, id est, uere confitentes, et se ipsos bene regentes sunt reges mei, id est, reges meorum, regentes eos uerbo et exemplo, ut Petrus, Paulus et alii tales. Et ideo Moab est olla spei mee, id est, spero etiam refici de abutentibus lege, id est, de preuaricatoribus conuersis, et hoc ideo, quia ego extendam calceamentum meum: id est, notificabo incarnationis mee secretum usque in Idumeam, id est, usque ad maxime terrenis deditos: et hoc in tantum, quod etiam alienigene, id est, allophyli mihi subditi, scilicet non amore, sed timore.

Quis deducet me in ciuitatem munitam: quis deducet me usque in Idumeam? uolunt quidam quod in utraque lectione istud tantum uox corporis sit, sed nichil impedit, quin etiam uox capitis sit usque in finem respectu corporis: et sic continuatur: Extendam, inquam,  calceamentum meum, etiam in Idumeam. Quis autem deducet me, uel caput, uel Ecclesiam, in ciuitatem munitam, id est, in gentem adeo diffusam et magnam? Multitudo enim populi, munimentum est ciuitatis. Quis deducet me, dico, usque ad Idumeos, terrenis deditos et desperatissimos? uel aliter: Quis deducet me in futuro in ciuitatem munitam, id est in celestem Ierusalem, que est ciuitas munita, ad quam nullus hostis accedit, et a qua nullus ciuis recedit? Quis et in presenti deducet me usque in Idumeam?

Nonne tu Deus qui repulisti nos, et non egredieris Deus in uirtutibus nostris? Da nobis auxilium de tribulatione, et uana salus hominis. In Deo faciemus uirtutem, et ipse ad nichilum deducet tribulantes nos. Id est, repulisse exterius et contempsisse uideris. Et ideo dico repulisti, quia tu Deus, qui cum patribus egrediebaris; quia tu manifestis signis eis aderas, ut presens esse intelligereris, non egredieris in uirtutibus,  id est, in exercitibus nostris exterius, ut corporaliter uincamus: sed interius nos consolaris et confirmas, et facis celestem patriam amabilem, terrenam uero despicabilem.

Et quia nobiscum es interius, licet repuleris exterius, ideo, Domine, da nobis auxilium interius, quod sit de tribulatione, id est, causam habeat tribulationem, id est, fac ut tribulatio, quam patimur exterius, sit ad profectum, non ad defectum interius. Quod ideo dico, quia uana et inutilis est salus hominis exterius, et uere dabit quod rogo, quia nos faciemus uirtutem interius, id est, constantes et uictores erimus in te Deo. uere enim Laurentius uicit, qui dixit: Assatus sum, iam uersa et manduca. Et conuertit se ad nos ad nostram exhortationem, quasi dicat: Et huius rei certitudinem per hoc habeo, quia ipse Deus deducet ad nichilum, et hic et in futuro, tribulantes nos. Ecce Dei gratia ad nichilum redacti sunt, nec apparent usquam inimici Ecclesie, nisi  forte ebriosi calicibus persequantur, sicut olim furiosi lapidibus eam persequebantur. Ebriosos accipe uel hac dulci uita, uel etiam uino inebriatos; quasi calicibus Ecclesiam persequuntur, quia sepe sanctis uiris inferunt et contradicunt.



IN PSALMUM LX. In finem in hymnis Dauid.



ARGUMENTUM.

Ex persona populi in Babylone positi, et pro sua libertate deprecantis psalmus iste componitur, cui tamen spem nutrierat reuersionis in patriam



EXPLANATIO.

In hymnis Grecum est, et interpretatur in laudibus, quod totus Psalmus Christi preconia personabit. In prima parte a finibus terre deprecatur populus fidelis, ut eius audiatur oratio, quatenus in sancta Ecclesia perseuerans alarum eius uelamine protegatur. In secunda  gratias agit, quod iustis hereditatem suam dedit, et nomen suum in eternam gloriam consecrauit, ex qua re laudes se redditurum iugiter Domino pollicetur.



COMMENTARIUS.

Exaudi, Deus, deprecationem meam: intende orationi mee. Titulus est: In finem in hymnis, Psalmus ipsi Dauid. Quid sit in finem, sepe dictum est. In hymnis uero ideo appositum est, ut siue exsultemus et letemur, siue tribulemur et angustiemur, ille laudandus sit, qui et in tribulationibus erudit, et in prosperis consolatur homines. Et unus loquitur hic non per se, sed per membra sua; quia loquitur hic quasi unus, non autem unus est, sed tanquam unus, unitas hic loquitur. Omnes enim in Christo unus homo sumus, huius autem hominis caput in celo est, membra uero in terra laborant. Et qui laborant uidete quid dicant. uox est Ecclesie orantis pro constantia in tribulatione et persecutione, ut per hec ad eumdem finem, ad quem caput eius peruenit,  possit peruenire, et dicit ita: Deus Pater, exaudi deprecationem meam pro peccatis meis factam, et intende, id est, intentum te fac orationi mee pro perseuerantia finibus terre

A finibus terre ad te clamaui, dum anxiaretur cor meum: in petra exaltasti me. Ideo dico ut exaudias, quia ego clamaui ad te a finibus terre. Quod potest accipi uel simpliciter, quasi diceret, Ab omni parte terre; uel ut causa sit, ac si dicat, Clamaui non ad aurum, non ad argentum, sed ad te primum a finibus terre, id est per illos qui sunt fines terre, quia omnem terrenitatem finiuerunt in se. Quis unus hic clamet a finibus terre? nisi quia Christus est unus, cuius possessio et hereditas est illa, de qua dictum est: Postula a me, et dabo tibi gentes hereditatem tuam, et possessionem tuam terminos terre, hoc est, corpus Christi, hec est hereditas Christi que a finibus terre clamat. Quare autem clamat dicit, scilicet dum anxiaretur cor meum. Necesse est dum in  peregrinatione sumus, tentationes et tribulationes patiamur, sed tentatio nostra profectum habet. Nemo enim sibi innotescit, nisi tentatus; nec coronabitur aliquis, nisi uicerit. uincere non poterit, nisi certauerit; certare uero non poterit, si qui eum tentet, hostem non habuerit. Clamaui, inquam, ad te, dum cor meum anxiaretur, tantummodo non uinceretur, ideo quia tu exaltasti me ne uincerer in petra. Petra autem, ut ait Apostolus, erat Christus, qui nos exaltauit: quia prior pro nobis et de nostro uoluit capi, teneri, flagellari et cedi, ut exemplum nobis daret uiuendi; de me enim sibi infirmitas, de illo mihi fortitudo: de me sibi ignominia, de illo mihi gloria: de me sibi mors, de illo mihi uita: de me sibi humiliatio, de illo mihi exaltatio.

Deduxisti me, quia factus es spes mea, turris fortitudinis a facie inimici. Exaltasti me, inquam, et deduxisti me de uirtute in uirtutem. Deduxisti, inquam, quia dux meus: et per te, quia uia ad te,  quia tu es patria mihi. Et uere deduxisti, quia factus es spes mea in Christo. Christus enim est in hoc spes nostra, quia passus est, mortuus, sepultus est, et resurrexit. Quare in ipso uidemus et laborem nostrum et mercedem nostram. Laborem quidem in passione, mercedem in resurrectione: quia duas uitas habemus. Alteram, in qua sumus: alteram quam speramus. Et si patienter toleramus illam in qua sumus, perueniemus ad illam quam speramus. Non noueram, nisi hominem nasci et mori: resurgere autem, et in eternum uiuere non noueram. Accepit ipse quod ego noueram, et demonstrauit mihi quod ego non noueram, id est resurrectionem, et sic factus est spes mea, et est mihi turris fortitudinis a facie inimici, id est a presentia inimici, scilicet ne tela eius ad me perueniant. Insidiantur mihi heretici, insultant mihi pagani et omnes mali, quasi non sit mihi locus refugii. Sed Christus est mihi turris fortitudinis. Hec turris exterius non apparet, sed semper interius presens est. Considera  quidquid pateris, ille prior passus sit, et quo fine. Ipse enim passus est ut resurgeret, quia tu quoque eumdem speras finem, et sic turrim intrasti. Nec iam consenties inimico, et tela inimici non peruenient ad te, imo tu iaculaberis in inimicum tela tua, id est, uerba bona quibus cor eius figas, et tibi eum coniungas.

Inhabitabo in tabernaculo tuo in secula, protegar in uelamento alarum tuarum. Quia factus es mihi spes et turris fortitudinis, ideo ego non perfuga uilis ero, sed inhabitabo, id est, statorius habitator ero in tabernaculo tuo, id est, in militari domo tua, id est, in Ecclesiasticis institutis. In secula, id est, per multa secula, quod ideo dicit, quia tandiu manebit Ecclesia hec, quousque omnes filios colligat, et tantus sit numerus filiorum, qui possit restituere numerum damnatorum angelorum. Unde dictum est: Sustinete modicum tempus, donec impleatur numerus fratrum uestrorum. Inhabitabo, inquam, et hoc non  ope mea, non uiribus meis: sed quia protegar in uelamento alarum tuarum. Magnus est estus huius seculi, quia multe tribulationes iustorum: sed tam magna est umbra alarum Dei  quod ab illo me protegit: has autem alas possumus accipere uel dilectionem Dei et promixi, uel uetus et Nouum Testamentum, uel misericordiam et ueritatem. Misericordiam quidem in remittendo peccata, ueritatem uero, in complendo promissa, uel etiam increpationem et promissionem.

Quoniam tu, Deus meus, exaudisti orationem meam: dedisti hereditatem timentibus nomen tuum. uere proteges me, quoniam iam exaudisti orationem meam factam pro perseuerantia, tu dico in hoc Deus meus, id est quem ideo merito gratis amo, colo et laudo. Et in hoc apparet, quod uere me exaudisti, quia dedisti iam ipse, daturus tempore suo in re hereditatem sempiternam et ueram, et timentibus casto timore nomen tuum, id est, hoc nomen Deus uel  Dominus. Merito autem hoc nomen Deus omnibus timendum est, ut sicut ad Creatorem creatura, ita ad ipsum se habeant. Item hoc nomen Dominus iuste timendum est omnibus ut habeant se erga eum, sicut seruus erga dominum, subditus erga prelatum.

Dies super dies regis adiicies: annos eius usque in diem generationis et generationis. Dabis, inquam, hereditatem, et hoc modo dabis eam: quia adiicies dies regis, id est dies iam datos regi nostro Christo, dies scilicet immortales et eternos, super iustos dies nostros mortales et transitorios: et annos eius adiicies super annos nostros, usque dum perducas in diem, id est, in eternitatem; que dies est sine fine, quia est dies sine nocte, in diem dico generationis et generationis, id est, ubi erit indeficiens generatio, in qua scilicet neque nubent, neque nubentur. Et que non per lunam, sed que per solem significatur, quia tunc iusti fulgebunt sicut sol. Hec autem presens generatio per lunam significatur, quia recipit augmentum et detrimentum. Annos autem regis ideo post  dies posuit, ut per hoc plus significaret: sed quia quidquid de eternitate dicas, parum est quantum ad ipsam ad hoc notandum, quod prius per dies et annos significauerat, per diem unam sine nocte, et sine fine significauit.

Permanet in eternum in conspectu Dei, misericordiam et ueritatem eius quis requiret? Nobis, inquam, adiicies dies regis. Rex autem quid? Permanet scilicet in conspectu Dei Patris in eternum. Et quandoquidem in eternum cum Patre permanet, quis ergo requiret eius misericordiam et ueritatem, ut ubi ipse est, illic et minister eius sit? Quasi dicat: Difficile est ut quis hoc faciat. uel aliter: uere dabis hereditatem timentibus te. Nam adiicies super dies regis presentes, alios dies regis, eternos scilicet. Et super hos annos regis alios annos eius, eo usque dum perducas regem illum et regnum eius in diem generationis et generationis, hoc est in eternitatem, ubi erit generatio et generatio, id est indeficiens generatio.  Quod est dicere: Facies nos tales ut Christus noster rex non solum in presenti, sed et eternaliter in nobis regnet.

Permanet in eternum. Determinat que sit generatio et generatio, illa scilicet que permanet in conspectu Dei in eternum. Et quibus permanet? requirentibus scilicet misericordiam et ueritatem ei, id est, ad honorem eius; quis est autem qui requiret? perfectus utique est. Misericordia Dei est, quod non attendit merita nostra, sed bonitatem suam, scilicet ut et peccata nobis dimitteret, et uitam eternam nobis promitteret. ueritas uero eius est, quia non fallit reddere illud quod promisit. Et sic misericordia eius est in remittendo peccata: ueritas uero in exhibendo promissa. Attendamus itaque hanc misericordiam et ueritatem, et nos eam faciamus. Misericordiam quidem faciamus in egentes, et in infirmos, et etiam in inimicos; ueritatem uero faciamus, implentes quod in baptismate promisimus scilicet ut  precepta seruemus, et sic peccatum peccato non superaddamus. Quod faceremus, si precepta non seruaremus, quia peccato mendacii peccatum transgressionis adderetur. Quod autem dicit: Quis requiret ei, non sine causa dicitur; quia multi requirunt misericordiam et ueritatem in libris, ut sciant in quo misericorditer nobiscum egit, et in quibus promissis non fefellit. Et ut etiam alios non caste, sed pro terreno lucro doceant. Quidam enim, ut Apostolus ait, Christum non caste predicant. Et hi tales misericordiam et ueritatem ei non requirunt: illi uero misericordiam et ueritatem ei, id est, ad honorem eius requirunt, qui ad hoc eam inuestigant, ut et faciant eam, et doceant non pro terreno lucro, sed ad proximorum utilitatem.

Sic psalmum dicam nomini tuo, in seculum seculi, et reddam uota mea de die in diem. Quasi dicat: Quidquid alii faciant, ego misericordiam et ueritatem tibi, Domine, requiram: quia dicam psalmum, id  est, bene operabor misericordiam et ueritatem et faciendo et docendo non mihi, sed nomini tuo, id est, ad honorem nominis tui, tendens in seculum consecutiuum huius seculi, id est, perseuerando. Et sic dico, Psalmum dicam nomini tuo, id est ad honorem nominis tui in seculum ut reddam tibi uota mea: uota sola interiora, id est, me ipsum eundo de hoc die presenti in diem futurum. Cassiodorus in precedenti uersu planius aliquantulum insistit, et dicit: Quandoquidem generatio predicta eternaliter permanet in conspectu Dei, ergo quis requiret ei misericordiam eius, et ueritatem eius? nullus scilicet: quia ubi nulla est miseria, ibi non est querenda misericordia. Item ubi nulla unquam incurrit falsitas, non est requirenda, que semper adest ueritas. Et quia nullus requiret ibi ueritatem et misericordiam, ergo hic psalmum dicam, etc., id est, misericordiam et ueritatem requiram, ut illic necesse requirere non habeam.



IN PSALMUM LXI. In finem pro Idithun, Psalmus Dauid.



ARGUMENTUM.

uerba Machabeorum, quando ab Antiocho sacrificare, et profanari cogebantur. Aliter uox Christi de passione.



EXPLANATIO.

Idithun interpretatur transiliens, id est, amatores seculi. Introducitur enim persona militis Christi, qui et mundi desideria reliquerit, et in Domino spe firmissima permanserit. Transilitor iste, quem diximus, uitiorum, uidens mundum erroribus miseriisque plenissimum, in primo membro psalmi animam suam Deo profitetur esse subiectam: quia per Filium unigenitum munus salutare suscepit, arguens eos qui solo nomine desiderant se dici christianos. Secunda parte iterum animam suam dicit subditam Domino Patri, quoniam per eius uerbum salutarem patientiam conquisiuit, confirmans plebem confessione fideli, ut toto cordis affectu  sperare debeat semper in Dominum. Tertio membro errantes populos monet, ut in Domino magis quam in caduca mundi istius felicitate confidant.



COMMENTARIUS.

Nonne Deo subiecta erit anima mea. In finem pro Idithun, Psalmus ipsi Dauid. Quid sit in finem, notum est. Idithun autem, iuxta Hebraicam interpretationem transiliens eos interpretatur. Quos eos? In imis scilicet remanentes, et hec terrena appetentes. Psalmus uero, id est laus ista attribuitur ipsi Dauid, id est, capiti uel alicui membro digniori. Quod sit dignum ita insistere, ita transilire, sicut ostenditur in hoc Psalmo. Transiliens enim iste qui hic loquitur, iam quosdam transiliuit, quos desuper despicit. uideamus ergo quousque et quos transilierit, et in quo positus sit, id est, sub quo adhuc sit quosdam quasi transiliuerit. De spirituali enim quodam et securo loco intuetur, hec ima respiciens ea non ut  cadat, sed ut pigros quo sequantur commoueant: et locum quo iam transiliendo peruenit, commendat. Ita enim super aliquos est, ut sit etiam sub aliquo. Unde primum uoluit nobis insinuare sub quo sit tutus, ne quod transiliuit superbie sit, sed profectus. In quodam ergo securo loco positus sic dicit: Nonne Deo subiecta est anima mea? Transiliens iste fortasse in Euangelio audiuerat: Qui se exaltat, humiliabitur, et e conuerso. Et ideo timidus ne transiliendo superbiret, alloquitur ciues quosdam quos patitur. Due enim sunt ciuitates, sicut et duo principes: Babylonia scilicet, et Ierosolyma; harum ciues confligunt semper inter se: illi de uanitate, isti de ueritate: illi de iniustitia, isti de iustitia. Et prior fuit Babylonia tempore etsi non dignitate, quia ut ait Apostolus: Non prius quod spirituale est, sed quod animale. Et incepit Achan, qui ciuitatem eo in loco ubi ciuitas prius non fuit, edificauit. Ierosolyma uero Iebuz. Iebuz eorum ciuitas destructa fuit, et reedificata est: quia nemo pius nisi ex impio,  nemo iustus nisi ex iniusto. Sunt autem due ciuitates contrarie in presenti permixte, dum grana premuntur a paleis. Quod transiliens iste qui loquitur hic attendens, Babylonie ciues quos patitur, alloquitur. Quasi dicat: uos insultando impedimenta paratis, uos persequendo deiicere uultis, uos decipiendo seducere queritis, uos adulando laqueos nectitis: sed nunquam ita memini super quos sim, ut oblitus sim sub quo sim. Nonne anima mea subiecta est Deo? Certe quantumcunque transcendam, quantumcunque transiliam, nunquam contra Deum ero, sed sub Deo: nichil mihi, sed sibi totum attribuendo. Securus enim transiliam cetera, si sub illo me contineo, qui est super omnia. Et merito anima mea subiacet Deo, quia ab ipso est salutare meum: id est iustificatio mea. Nam et ipse Deus meus, uere ab ipso est salutare mihi: quia ipse est creans me, et recreans me. Nam ipse Deus meus, quia fecit cum non essem ut essem: et est salutaris meus, quia fecit ut  iustus essem. Susceptor, id est, defensor meus contra irruentes et persequentes, et ideo non mouebor amplius. Motus enim fui in Adam, motus fui in me ipso: sed iam  quasi dicat, ab ipso ita confirmatus sum, quod amplius non mouebor. Quod de graui motu, ut de criminalibus intelligendum est. Et hoc est idem quod alibi dictum est: Non ueniat mihi pes superbie, et manus peccatoris non moueat me. Ubi enim dixit: Nonne anima Deo subiecta est, superbiam remouit a se; hic uero cum dicit: Non mouebor amplius, idem est ac si dicat: Manus peccatoris non moueat me. Quousque irruitis in hominem, quandoquidem ipse est salutaris meus, et susceptor meus? Quousque ergo uos, ciues Babylonie, irruitis insultando, persequendo, adulando in me hominem, id est, in me infirmum et fragilem? Certe usque quo potestis irruere in hominem, quia uos uniuersi interficitis. Hic alloquitur uniuersaliter ciues Babylonie dispersos, diffusos, permistos; et tam eos qui forinsecus  sunt, sicut spine in sepibus, quam eos qui intus sunt, sicut zizania inter grana. Quasi dicat: Quotquot estis separati uel permisti omnes, nunc estis tolerandi, quandoque uero separandi, quia uos uniuersi interficitis tantum corpus quod est exterius, non quod est interius. Irruitis, inquam, instatis mihi enti tanquam parieti inclinato, id est, facile uincibili uestra reputatione, sicut facilis est ad subruendum paries inclinatus; et enti tanquam macerie depulse, id est, non bene fundato in fide, et firmiter radicato in caritate. uel aliter: uos uniuersi interficitis uos ipsos in me hominem irruendo, uos dico comparabiles, quia in innocentem irruitis parieti tanquam inclinato, et macerie tanquam depulse, quia sicut parieti inclinato et macerie depulse uicinus est lapsus, ita uos, quia innocentem opprimitis, uicinos uos facitis lapsui.

uerumtamen pretium meum cogitauerunt. Ego quidem sic eos admonui, sed tamen ipsi et si non dixerunt,  quidam saltem cogitauerunt a me repellere pretium meum, id est, ad impatientiam me incitare uoluerunt; que, ut ait Apostolus, necessaria est, ut reportemus promissionem; et sic priuare me pretio meo et remuneratione patientie uoluerunt. Et tamen ego cucurri per diuina precepta sine aliquo impedimento implens ea, et hoc feci in siti, id est, sitiendo ut exemplo meo illos dirigerem, et in corpus meum traiicerem. Dicit beatus Augustinus quia nos quando sitimus, liquorem qui extra est per spiritum in corpus suum traiiciunt. Quod Moyses significauit, qui iratus caput uituli conflatilis in ignem misit, et deinde comminuit, et aqua conspersit, et populo ad bibendum dedit. Per Moysen namque Deus Pater intelligitur, qui quasi iratus populum malorum, qui caput uituli significatur, per ignem tribulationis plerumque, et per timorem futuri ignis admonet, et uerba predicationis comminuit. Et per aquam baptismatis populo bibendum tribuit, id est,  in corpus fidelium traiicit, et sic sitim eius restinguit. Hanc quoque sitim mulier illa Samaritana, que prior Dominum sensit sitientem, et Dominus bibit eam credentem. Nunc ad litteram redeamus. Ego quidem sitiebam illorum saluationem, ipsi uero ore suo mihi benedicebant, et corde maledicebant. Non solum enim hi qui gerunt fidei sacramenta, et oderunt diuina precepta, sed etiam Iudei uel pagani fidelibus ore benedicunt, quibus tamen corde contradicunt.

uerumtamen Deo subiecta esto, anima mea, quoniam ab ipso patientia mea. Ipsi quidem instant mihi tanquam parieti inclinato, id est, facile uincibili, et interficere me uolunt, et pretium meum repellere cogitant, et cum ore benedicunt, corde maledicunt; sed tamen tu, anima mea, esto subdita Deo, ut a uera obedientia et patientia non recedas. Et merito debes ei esse subiecta, quoniam patientia mea ab ipso, si inter tribulationes et persecutiones patiens esse queo. Hoc non est ex me, sed ab eo. Et uere  ab ipso, quia ipse Deus meus, creans me, et Saluator meus recreans me; adiutor meus contra impugnantes et persequentes, perducens me illuc, id est, in celestem Ierusalem, unde amplius non emigrabo. Et uere est Saluator meus, quia in Deo est salutare meum, id est, omnis iustificatio et saluatio mea nunc, et ipse tandem erit gloria, qui ab ipso glorificabor resurrectione, immortalitate et impassibilitate. Interim autem quid? Certe interim est Deus auxilii, id est, prebet mihi auxilium contra manifestas oppugnationes eorum qui foris sunt, et contra subdolas locutiones falsorum fratrum. Et ideo merito omnis mea spes est in ipso, qui est Deus.

Sperate in eo. Ecce transiliens iste, qui hic loquitur, exsequitur quod in titulo dictum est, scilicet, alios ut eum sequantur, et exemplo eius transiliant, admonet dicens: Quia ego Idithun spiritus in Deo, omnis congregatio populi, id est, omnes uos, qui uero populo uultis aggregari, sperate in eo, id est,  imitemini me, ut exemplo meo speretis in Deo; et effundite corda uestra coram illo, id est, euacuate corda uestra unde sunt plena, id est, nequitia, ut impleantur unde sunt uacua, id est, iustitia. uel effundite coram illo, scilicet, confitendo peccata, que in cordibus uestris erant absconsa, deprecando et sperando, et merito debetis in eo sperare, et coram illo effundere cor, quia ipse cum sit Deus, est adiutor noster contra impugnantes et tribulantes, perducens nos in eternum, id est, in eternam gloriam.

uerumtamen uani filii hominum, mendaces filii hominum in stateris, ut decipiant ipsi de uanitate in idipsum. Ego quidem omnes de salute sua sic admonui, sed tanquam ad quosdam nichil profeci, quia sunt uani, id est, terrenis, que uanitas sunt, dediti, et sunt mendaces, scilicet, beatitudinem ueram promittentes sibi in uanitate ubi nulla beatitudo est; et hoc ideo, quia filii hominum sunt, id est, imitatores  ueterum parentum sunt. Et ponit unam fraudem eorum pro ceteris, dicens: In stateris, subauditur agentes, ut alios decipiant; sed nichil eis hoc prodest, imo obest, quia ipsi decipiuntur, de hac uanitate tendentes in idipsum, id est, in illam uanitatem, que semper est ipsa, id est, manens, id est, deducuntur per hanc uanitatem in eternas penas; que non ideo dicuntur uanitas, quia uere malos puniant, sed quantum ad remunerationem bonorum. Et quia quidquid a uero esse separatum est, illud merito quasi nichil est. uel aliter: Filii hominum sunt uani, quia inherentes uanis, et sunt mendaces in stateris, scilicet, quia in trutina se cum aliis ponunt et compensant, et mendaciter aliis se preferunt, uolentes statuere iustitiam suam, uelut ille Phariseus fecit, qui dixit: Gratias tibi ago, Domine, quia non sum sicut ceteri hominum, et cetera. Et hoc ideo faciunt, ut per hoc decipiant alios, et per hoc augeant iniquitatem suam. Simulata enim equitas, duplex est iniquitas. Ipsi, dico, qui quanquam de  uarietate opinionum sunt in diuerso, tamen de uanitate omnes tendunt in idipsum. Quasi dicat: Quanquam multiplices sunt errores, tamen in hoc conueniunt, quod omnes ad uanitates intendunt.

Nolite sperare in iniquitate, et rapinas nolite concupiscere; diuitie si affluant, nolite cor apponere. uos, inquam, filii hominum, hactenus uani fuistis, et mendaces, amodo autem nolite sperare in iniquitate. Potest quoque hoc referri ad bonos, quos prius admonuit, dicens: Sperate in eo, et reliqua. Quasi dicat: Filii quidem hominum sunt uani et mendaces, uos autem qui uerus uultis esse populus, nolite sperare in iniquitate. Possumus autem iniquitatem uel hic uniuersaliter accipere pro omni iniquitate, uel tantummodo in ambitione pecunie. Quia alibi dictum est: Omnis diues aut iniquus, aut heres iniqui. Et diuidit illos quos insimul hic accipit, in duas partes, scilicet, in pauperes et diuites. Et prius ponit de pauperibus, dicens ita: uos pauperes nolite concupiscere  rapinas, id est, iniustas alienarum rerum subreptiones. Damnosum enim lucrum est, ut acquiras pecuniam, et perdas innocentiam. Namque quid rapias uides, a quo uero rapiaris non uides. Noli ergo rapere propter paupertatem tuam, quia qui fecit te, pascet te. Si enim pascit te latronem, pascit te innocentem. Si pascit te damnandum, multo magis pascit te liberandum. Nolite ergo uos pauperes concupiscere rapinas, et si diuitie affluant, id est, si diuites estis, nolite diuitiis cor apponere; quod illi faciunt, qui malunt eas recondere, quam pauperibus erogare, et dum eas custodiunt, ipsi interius a uera ratione et intellectu diffluunt. Et quidquid preter solam necessitatem retinuerunt, totum pauperibus rapuerunt. Unde Apostolus ad Timotheum: Precipe diuitibus huius seculi non sublime sapere, nec sapere in incerto diuitiarum, et reliqua.

Semel locutus est Deus. Ideo dico ut nec pauperes rapiant, nec diuites diuitiis cor apponant, quia tu,  Domine, et damnabis malos, et remunerabis bonos. Quod est ubi dicit: Quia tu reddes unicuique secundum opera sua, his quidem premia, illis supplicia. Et precedit utriusque probatio. Quasi dicat: uere damnabis malos, quia tibi, Domine, est potestas puniendi tam maiores quam minores. Et uere remunerabis bonos, quia tibi est misericordia. Potestatem itaque timeamus, misericordiam amemus; nec sic de misericordia presumamus, ut potestatem contemnamus; neque sic potestatem timeamus, ut de misericordia desperemus, quia utrumque est in Deo, et misericordia et potestas. Potestate quidem humiliat superbos, misericordia exaltat humiles. Quod autem utrumque in Deo sit, Apostolus insinuat dicens: Quod si Deus uolens ostendere iram suam, et demonstrare potentiam suam, tulit in multa patientia uasa ire, que destinata sunt in perditionem. Ecce potestas. Sequitur misericordia, scilicet, ut diuitias gratie sue manifestaret in uasis misericordie. Nunc ad  litteram redeamus. Tibi, inquam, Domine, est potestas et misericordia. Et hec duo audiui, id est, intellexi, quia Deus semel locutus est. Hic mouet Augustinus questionem dicens: Mirum uidetur quod dicit Deum locutum esse semel, et istum duo audiuisse. Non autem adeo mirum esset, si diceret et eum semel locutum, et se unum audiuisse. Sed tamen adhuc bene non esset, quia Deus et multoties et multis modis locutus est. Locutus est enim Ade, dicens ei: Adam, ubi es? Cain quoque dixit; Ubi est Abel frater tuus? Locutus quoque est Abraham, Isaac et Iacob, et omnibus prophetis; nouissime autem locutus est in Filio suo. Sed quanquam multipliciter per subiectam creaturam sit locutus, tamen apud se tantum semel locutus est, id est, unum uerbum tantum genuit de se, per quod facta sunt omnia, et in quo simul sunt omnia, in quo presciuit quid facturus erat in creatura. Non enim nesciuit quod fecit, in quo semel omnia disposuit,  que diuersis temporibus diuersa distribuit. Usque ad hoc uerbum intelligendum dicit hic se transcendisse, et ibi multa audiuit, de quibus duo hec quidem, mali, scilicet, damnabuntur, boni uero remunerabuntur, que maxime necessaria preuidit, nobis proponit. Potest quoque psalmus iste legi in uoce capitis persecutores suos Iudeos ita alloquentis, quasi dicat: Quid me queritis interficere hominem qui uera locutus sum uobis? nonne anima mea potius erit subiecta Deo in obedientia persistendo quam uobis? Erit utique. Et merito, quia salutare meum, id est, resurrectio mea est ab ipso. Et uere ab ipso est, quia ipse est et Deus meus creans me, et salutaris meus, quia me hominem per uerbum suum assumpsit, et immunem a peccato fecit; et est susceptor meus uel de sepulcro, uel contra irruentes et impugnantes; et ideo semel motus per mortem, et suscitatus, non mouebor amplius. Semel enim resurrexit Christus, in eternum uicturus. uel aliter:  Motus quidem fuit in Adam quantum ad massam, sed non amplius mouebor, id est, non etiam mouebor, quantum ad personam. Naturaliter enim, id est, quantum ad communem naturam, motus est Christus in Adam; sed non est motus personaliter, quia peccatum non fecit, nec inuentus est dolus in ore eius. Quousque irruitis in hominem? quando quidem Deus salutaris meus est, et susceptor meus; quare ergo queritis me interficere? Nam irruitis in me, quem reputatis solum esse hominem; et quousque irruitis? Certe quousque potestis, quia uos uniuersi interficitis me exterius, non interius; uos, dico, irruentes mihi enti tanquam parieti inclinato et macerie depulse, id est, mihi prono ad mortem, et sponte uenienti ad passionem, iuxta illud: uoluntarie sacrificabo tibi; uel aliter: uos uniuersi interficitis me, uos, dico, irruentes mihi enti tanquam parieti inclinato et macerie depulse, quia sicut aliquis qui in parietem iam inclinatum maceriem depulsam irrueret opprimeretur, ita quod uos in me  qui in ruinam multorum positus sum in Isrel irruitis, ad uestram est oppressionem et damnationem. uel aliter: uos uniuersi interficitis uos ipsos; irruendo in me pro loco et gente, quia estis in hoc mihi comparabiles parieti tanquam inclinato, quia sicut parieti inclinato propinquus imminet lapsus, ita per mortem meam, per quam putatis locum et gentem retinere, uicinus uobis imminet casus de eodem loco et gente, et etiam comparabiles estis macerie depulse, id est, fragili muro, qui sine cemento est, quia gluten caritatis et affectionis non habetis.

uerumtamen pretium meum cogitauerunt repellere, cucurri in siti; ore suo benedicebant, et corde suo maledicebant. Ego quidem eos de salute sua sic admonui, sed tamen ipsi etsi non dixerunt, saltem cogitauerunt repellere pretium meum, id est, ad inobedientiam me suscitare, et sic pretium ipsius obedientie, id est, gloriam resurrectionis, mihi auferre;  ego uero cucurri, quia nulla secularis illecebra me detinuit; et hoc in siti, id est, sitiendo illorum salutem, ut prius; cetera non mutantur, nisi ubi dicit: Quoniam ab ipso est patientia mea. Quod tale est quasi dicat: Ideo merito, anima, Deo debes esse subiecta, quoniam patientia mea, id est, tribulatio, quam patior, est ab ipso, id est, ab ipsius dispositione, non ab istorum infestatione; preterea quod inferius dicitur: Sperate in Domino omnis congregatio populi, ad solos Iudeos, in hac lectione referendum est.



IN PSALMUM LXII Psalmus Dauid cum esset in deserto Idumee.



ARGUMENTUM.

Ex persona eorum canitur, qui meritis eminentiores in Babylone degebant.



EXPLANATIO.

Psalmus et Dauid frequenter indicant Dominum  Christum, frequenter Ecclesiam, quia Christus in membris suis est, et membra in suo capite continentur; quapropter Ecclesie que in hoc psalmo locutura est merito preposita sunt uerba, que significant Dominum Saluatorem. Hec igitur in deserto Idumee, hoc est, in huius seculi ariditate habitat, ubi sitit et desiderat Christum. Unde et Idumea, in qua Dauid exsultabat, terrena interpretatur. In prima parte psalmi Ecclesia desiderat Domini uirtutem, optans omnium bonorum pinguedine repleri, ut eius digna possit laudibus inueniri. In secunda gratias agit, quia sub uelamine alarum Domini mundi procellas euaserit, inimicisque suis in inferiora terre damnandis, Regem Christum in Deo Patre cum sanctis predicat esse letaturum.



COMMENTARIUS.

Deus, Deus, ad te de luce uigilo. Psalmus ipsi Dauid, cum esset in deserto Idumee. Legitur in historia quod Dauid cum persequeretur eum Saul, uenit  ad Idumeos, et ibi aliquantulum latuit. Idumei autem populi sunt, quorum regio est Idumea, que interpretatur terrena, uel sanguinea. Et significat presentem uitam, que per se desertum est, quia, quantum in se est, nullum locum habitationis habet; et inuia est, quia si non ueritatis uia per se est; et inaquosa est, quia in se uera caret refectione. In qua necesse est ut patiamur multas tentationes, tribulationes et persecutiones. Et ideo dum in ea sumus, semper sitire et esurire debemus, quia si senseris te hic sitientem, tandem senties te bibentem. Beati enim qui esuriunt et sitiunt iustitiam, quoniam uere tandem saturabuntur. In hoc autem deserto Dominus noster iehsu Christus positus, quidquid per se erat desertum et inuium habitabile fecit et peruium, et imbre spirituali respersit quod erat inaquosum; docet et admonet nos quanta intentione, quanto ardore et desiderio in presenti defectu suspirare debeamus illuc peruenire, ubi  nulla miseria erit, nec ullus defectus, et dicit ita: Deus Pater qui, cum sis Deus omnium per naturam, Deus meus et meorum specialiter es per gratiam, ego uigilo non propter aliquod terrenum commodum, sed ut perueniam ad te, ubi nullus est defectus. Et hoc non ex me habeo, sed de luce, id est, de tua illuminatione. Nota quod dicat uigilo. uigilare enim nichil aliud est quam non dormire. Due autem sunt dormitiones, somnus, scilicet, corporis, et somnus anime. Quarum altera salubris est, altera mortalis. Somnus enim corporis salubris est et necessarius est, quia nisi membra corporis somno corporis reficiantur, nequaquam diu possent sustinere animum uigilantem, et actionibus suis intendentem. Somnus uero anime mortalis est, quia somnus anime obliuio Dei est. Ab hoc somno excitat nos Apostolus dicens: Surge qui dormis, et exsurge a mortuis, et illuminabit te Christus. Ipse quoque Dominus noster Christus exemplo suo nos admonet  hic, ut mores nostri et uita nostra ad Deum uigilent, ut alii dormientes per uigilias nostras excitentur, et nobiscum uigilent et dicant: Deus Deus meus, ad te de luce uigilo. Quod autem ponit de luce, ad instructionem nostram facit, scilicet, ut per hoc doceat quod nichil debeamus nobis attribuere, cum ipse Dominicus homo quod uigilat, non sibi, sed Domino attribuat.

Sitiuit in te anima mea. uere uigilo ad te, tam anima quam et corpore. Nam anima mea attendens defectum quem patitur, sitiuit, id est, sitim et magnum desiderium habuit, ut per te, qui uia es, ad te esset in te, quia patria es, in qua nullus defectus est; et etiam caro mea quam multipliciter sitiuit, id est, propter multiplicem defectum suum, multiplex desiderium habuit. Plures enim defectus sunt carnis quam anime; et ideo Quam multipliciter, quantum ad carnem apposuit; nec ideo dicit carnem sitiuisse, quod caro sitiret uel anima per se, sed quia hoc  quod ipse defectum utriusque attendit, causa fuit quare sitiuit. Sitiuit, inquam, caro mea, et non cuilibet, sed tibi. Quasi dicat: Sitiunt alii hereditatem, possessionem, uel uxorem, pecuniam et similia; caro uero mea, uel anima, non sitiuit nisi te, in quo uera refectio est. Promissa enim eterna beatitudo anime est, in qua nullum sentit esse defectum, et ideo semper suspirat ad illam; carni uero resurrectio, immortalitas et impassibilitas sunt promissa, et ideo merito quoque caro sitit ad ista.

In terra deserta, inuia et inaquosa sic, et in sancto apparui, ut uiderem uirtutem tuam. Quasi dicat: Ubi positus sitiui tantopere? Ibi scilicet, ubi necessario sitiendum est, quia in terra, id est, in hac terrena uita, que per se erat deserta, id est, sine omni uera habitatione, quousque Deus Pater misit in eam ueros habitatores, et consortes, id est, sanctos uiros, qui eam excolerent; et inuia erat, quousque uia, id est, Christus desuper ei missa est; et inaquosa erat, id est, omni uera refectione carebat, sed per  ministros Spiritu sancto repletos aqua refectionis uere, id est, spirituali doctrina perfusa est. In hac, inquam, terra positus sitiui, et in hoc sancto desiderio meo, id est, in hac siti mea, apparui tibi, sic ut uiderem uirtutem tuam, id est, ita me preparaui, quod fui dignus apparere tibi per hoc, quia uidi, id est, cognoui tuam uirtutem, hanc scilicet, quod sic sitirem esse tuam, non meam, et in hoc gloriam esse tuam, non meam, id est, te glorificandum esse, non me.

Quoniam melior est misericordia tua super uitas, labia mea laudabunt te. Ideo merito ad te sitiui, quoniam cum multa sint genera uiuendi, que diuersi diuersa sibi eligunt, ut hic mercandi, ille militandi, hic agrum colendi, et similia, tamen misericordia tua illud institutum uiuendi, quod tu nobis dedisti, non per merita nostra, sed per solam misericordiam tuam, qui nulla merita inuenisti in nobis que coronares, sed delicta que condonares, que  delicta si punires, uictus esses, sed hoc pertinuit ad tuam misericordiam, et maluisti peccatores iustificare, quam punire, et de impio pium facere; illud, inquam, institutum uiuendi melius, et non parum, sed ita ut sit super uitas, id est, longe excedat omnia alia genera uiuendi; et ideo labia mea, id est, meorum, in futuro laudabunt te uera laudatione. Quasi dicat: Quod laudabo te habeo ex te, non enim laudarent te labia mea, nisi precederet misericordia tua.

Sic benedicam te in uita mea, et in nomine tuo leuabo manus meas. Laudabo, inquam, te in futuro, et etiam in presenti benedicam te in uita mea, scilicet, quam tu dedisti mihi. Nunquam ego elegi sic, id est, ut misericordiam tuam semper attendam, non merita mea. Et leuabo, id est, exaltabo manus meas in oratione et bona operatione, non propter gloriam meam, sed in nomine tuo glorificando, scilicet, ut alii uidentes bona opera glorificent nomen tuum. Quid autem  oraturus, aut quid accepturus? Hoc scilicet, ut anima mea, id est, meorum, repleatur, sicut adipe et pinguedine. Adeps proprie est pinguedo illa que circumdat intestina, per quam quia interior est, designatur bona conscientia; pinguedo uero que in membris exterius est, et ideo per pinguedinem significantur uirtutes et bona opera. Non enim orat iste pro corporali pinguedine, sed pro interiori, scilicet, pro spirituali gratie abundantia, sine qua cito in bonis operibus deficit anima; uel forte rogat pro futura pinguedine illa, id est, pro futura gloria in qua omnis nostra peribit indigentia, quia presens habebimus quidquid boni desiderabimus. Rogo, inquam, ut repleatur anima mea pinguedine et sic os meum, id est, os meorum in futuro laudabit te labiis exsultationis, id est, labiis exaltatiuis. Nunc enim uera non est exsultatio, quia labimur in peccatis, et ex casu tristamur; gemitus et orationes fundimus; postquam autem omnis nostra peribit miseria, nec  erit oratio, tunc demum sola manebit uere laudis exsultatio.

Sic memor fui tui super stratum meum, in matutinis meditabor in te, quia fuisti adiutor meus. Ideo tandem uere laudabo te, quia nunc meditabor in te, id est, omnis intentio mea erit in te in matutinis, id est, bonis operibus; per matutinum enim opera designantur, quia qui seduli sunt ad operandum, in matutino ad opus surgunt. Item quia in matutino lux incipit apparere, per matutinum opera lucis, id est, bona opera intelliguntur. Qui enim male agit, odit lucem; qui uero ambulat in luce, non offendit, quia non male agit; et est premissa probatio. Quasi dicat: Si semper memor fui tui, etiam super stratum meum, id est, in tempore destinato quieti, quando minus uidebaris mihi necessarius, tunc uere in matutinis, id est, in labore, quo maxime tui indigeo, meditabor in te, id est, tui memor ero, quod est a minori. Potest etiam per matutinum, quod tempus est laboris, aduersitas designari; per stratum uero,  in quo quiescitur, prosperitas; et bene necessarium est quod si memor fuit eius in prosperitate, memor etiam sit in aduersitate. Potest et aliter dici, ut sit ostensio a pari. Quasi dicat: uere tandem os meum laudabit te, quia in matutinis, id est, in resurrectione, quandocunque erit suum matutinum, quia resurrectio mortuorum differt sicut stella a stella differt. Et ideo dicit, In matutinis pluraliter. Tunc, inquam, meditabor in te, id est, omnis intentio mea erit in laude tua. Et hoc ideo, quia prius fui memor tui, ita ut essem super stratum meum, id est, carni et sanguini non acquiescerem, sed infirmitatem carnis mee ad seruitutem tuam compellerem. Et merito tunc meditabor ego, id est, meditabuntur mei in te, quia sine te nichil possumus facere. Namque tu prius ad id promerendum fuisti adiutor meus, id est, meorum, et semper eris mihi adiutor, quia exsultabo, id est, exsultabunt mei in uelamento alarum tuarum, id est, in tua protectione, ut ad solam dicatur similitudinem.  uel etiam per alas eius dilectionem Dei et proximi possumus accipere, uel utrumque Testamentum, uel misericordiam et ueritatem, uel minas et promissiones; et quia exsultabo in te, ideo merito anima mea et meorum adhesit tibi, id est, agglutinata est tibi uinculo caritatis, ita tamen, ut sit post te, id est, uelit te sequi, non precedere. In qua adhesione necesse est ut multa patiar mala. Sed que cura? Nulla scilicet, quia dextera tua suscepit me et meos, ad defendendum contra inimicos. Ipsi uero non cessauerunt, sed quesierunt animam meam et meorum, non ad imitandum, sed ad perdendum; et hoc in uanum, quia potius in hoc sibi nocuerunt quam profecerunt. Quod maxime tamen ad caput referendum est, cuius animam Iudei uere in uanum perdere quesierunt, quia per mortem eius, per quam se regnum retinere putabant, potius perdiderunt. Et ideo  animam meam quesierunt, quia introibunt in inferiora terre, id est, locum et gentem  sibi pretulerunt, et cupiditate terram introierunt, sed longe melius est super terram ambulare, et ipsam conculcare, id est terrena despicere, quam cupiditate super terram ire, quia quisquis perniciose et contra salutem suam terrena appetit, terram sibi superponit, et in terre interiora quasi in cryptam quamdam tenebrosam subit. Introibunt, inquam, cupiditate loci et gentis terram, sed quid prodest eis? Nihil, scilicet, quia tradentur in manus gladii, id est, in potestatem Romanorum gladiatorum, Titi, scilicet, et uespasiani, qui eos de loco et gente depellent; et hoc ideo, quia erunt partes quasi species quedam uulpium, quia associabantur dolose agentibus. Per uulpem enim, quia astutissimum animal est, dolositas designatur. Unde in Euangelio de quibusdam dictum est: uulpes foueas habent, uolucres celi nidum; Filius autem hominis, id est, demones nidos habent in uobis, et ideo Filius hominis non habet ubi caput suum reclinet. uel aliter: Tradentur in manus gladii, id est, occidentur;  et qui non occidentur erunt partes uulpium, id est, in partem et possessionem uulpibus, id est, principibus, a quibus in captiuitatem ducantur, dabuntur, quod ita factum est. Undecies enim centena millia in captiuitatem ducti sunt, totidem quoque fame perierunt, totidemque interfecti sunt. Et designantur per uulpes terreni principes, qui maxime dolis respublicas augere solent. Unde et Dominus de Herode dicit in Euangelio: Dicite uulpi illi, quia non apprehendet prophetiam extra Ierusalem.

Rex uero letabitur in Deo, letabuntur omnes qui iurant in eo, quia obstructum est os loquentium iniqua. Inimici quidem Iudei damnabuntur, rex uero letabitur; id est, ego absolute rex, quem ipsi contempserunt, et regem uulpem, id est, Cesarem elegerunt, letabor in Domino per resurrectionem. Et non solum rex letabitur, sed et omnes qui iurant, id est qui confirmant se in eo esse, et uiuere, laudabuntur tandem et letabuntur, uel e conuerso. Magna  enim laudatio cum dicetur eis: uenite, benedicti Patris mei. Et item: Euge, serue bone et fidelis. Et qui laudabuntur, pauci non erunt, quia os omnium loquentium iniqua, id est, contradicentium ueritati tandem obstruetur, et iam obstructum est, quia pauci nunc sunt contradictores. Nam et Iudei qui, dum agnus occidebatur, clamauerunt, postquam leo fortis surrexit, obticuerunt. Sciendum quia potest etiam psalmus iste totus legi in uoce uniuscuiusque perfectioris membri in corpore. Parua tamen differentia est, quia que de capite diximus, eadem et eodem fere modo cuique perfectiori conueniunt, aliis in exemplo se ponenti et sic dicenti: Deus Pater, Deus omnium per naturam, meus et meorum consortium specialiter per gratiam, ego uigilo ad te de luce, id est, sedulo. De luce enim prima surgunt, qui seduli sunt in operibus. uel aliter: uigilo quidem ad te, et hoc non ex me est, sed de luce, id est, de tua illuminatione, et est quasi dicat: Sicut  multi orto iam sole dormiunt corporaliter, et nesciunt adesse solem, quia non illuminantur a sole, ita etiam multi Christo uero sole iam orto, et ubique predicato adhuc dormiunt, nec ipsum adesse sentiunt, quia lumen interius nondum perceperunt. Ego uero, o Deus, uigilo ad te de luce, id est, quia interius percepi tuam lucem. Et ostendit quomodo uigilo, sicut et prius dicens: Sitiuit in te anima mea, et cetera. Nec aliquid mutatur usque dum dicit: Sic in sancto apparui tibi, quod est dicere: Sitiui quidem ad te, et in hoc in sancto desiderio meo sic apparui tibi, id est, innotui, ut et tu innotesceres mihi, scilicet, ut in sancto tuo, id est Christo, uiderem, id est, intelligerem non solum hominem, sed etiam tuam uirtutem, id est omnipotentiam uerbi tui, et gloriam tuam, id est saluationem humani generis, per eum factam, que est gloria tua, quia sicut de impiis pios, de seruis liberos, de damnatis fecisti in regnum assumptos; multi enim parum putant esse Filium Dei  inter homines apparuisse, quia in eo solum intelligunt hominem, non diuinam uirtutem. Item ubi dicit: Et in nomine tuo, et cetera, hec tantilla est mutatio. Quasi diceret: Sicut tu leuasti manus tuas in cruce, sic ego leuabo manus meas in oratione et opere pro glorificando tuo nomine. Rursus quod in uersu penultimo dicitur: Introibunt in inferiora terre dicens, in hac quoque lectione, quantum ad cupiditatem, et tradentur in manus gladii; non quod exterius, sed interius occidantur; et hoc ideo, quia partes uulpium, id est, dolose agentes erunt. Rex uero, id est, ille, qui ita se reget, ut talibus non conformetur, letabitur in Deo propter liberationem, et etiam omnes qui iurant, se uiuere in eo rege, id est imitatores eius, letabuntur et laudabuntur, et non pauci erunt, sed multi, quia os obstructum est.



IN PSALMUM LXIII. In finem psalmus Dauid.



ARGUMENTUM.


De seipso Dauid cecinit cum Saulis persecutionibus laboraret. Aliter uox martyrum Christi.



EXPLANATIO.

Tituli huius uerba Christum significant, qui per totum psalmum de sua est passione locuturus. Prima positione Dominus orat, ut a populi Iudaici timore liberetur, docens illos defecisse in insidiis, se autem resurrexisse ad gloriam. Secunda seuitiam deridet Iudeorum, quia magis ipsi conturbati sunt de sceleribus suis, quando, resurgente Domino, eius est annuntiata fortitudo. Tunc enim letitia iustorum, et recte fidei uirtus apparuit.



COMMENTARIUS

Exaudi, Deus, orationem meam, cum deprecor. In finem ipsi Dauid, hoc est, hec uerba referuntur non ad historiam, sed in finem, attributa ipsi Dauid, uel capiti, quia commendatur nobis in hoc psalmo per uocem ipsius capitis, maxime passio eius, et etiam  sanctorum martyrum, qui nequaquam fortes esse possent, nisi imitando eum, id est, Christum qui prior fortis apparuit, et prior passus est. Neque talia sustinerent in passione qualia ipse passus, nisi talia sperarent in resurrectione qualia ipse demonstrauit in se. Audiamus ergo uocem eius notissimam, quia hic etiam non tantum loquitur de se, sed etiam de membris suis. Et est intentio eius in hoc psalmo commendare nobis passionem suam, ut in eo uideamus et laborem nostrum et mercedem nostram. Laborem quidem in passione, mercedem uero in resurrectione; nec in labore deficiamus, ut ad mercedem perueniamus. Et dicit ita: Deus Pater, exaudi orationem meam pro meis a me factam, ut des eis constantiam et perseuerantiam in tribulatione cum deprecor, id est, quia ualde pro eis precor. Hec enim fuit ualidissima precatio, quando seipsum Deo Patri pro nobis obtulit, in quo uere mortem nostram excusauit, et uulnera nostra sanauit, et ut pro nobis  exaudiretur fecit. Et quia deprecor, ideo eripe animam meam a timore inimici. Non rogat animam suorum eripi ab inimicis, ne occidantur, quia multi occisi sunt, sed rogat eripi a timore inimicorum, scilicet, non eos qui corpus occidunt, animam autem non possunt occidere. Timeant ne ab eis deuocentur, sed potius timeant eum qui potest et animam et corpus mittere in gehennam, id est, suo timori subdantur. Non sint a timore liberi, sed a timore inimici erepti, quia sancti martyres exaudiebantur et occidebantur, et tamen ab inimicis exsuperabantur; multi uero timentes consentiebant et uiuebant, et ab inimicis absorbebantur. Multi absorpti et uiui absorpti; multi uero mortui absorpti. Qui enim Christianam religionem putabant uanam esse, mortui absorpti sunt: qui uero predicationem Euangelii ueram esse, et Christum Filium Dei esse credebant, et tamen doloribus cedebant et sacrificabant, uiui absorbebantur. Illi quia mortui absorpti, isti uero absorpti  mortui. Neque enim absorpti uiuere potuerunt, quanquam uiui absorbebantur.

Protexisti me. Ecce monet fideles suos ut constantes sint non solum uerbo, id est nomine, sed exemplo proponendo quid passus sit, et quid acceperit, ut et ipsi eadem sustineant, et talia accipiant, quasi dicat: Oro ut eripias me a timore inimici, et uere eripias me, quia iam protexisti dispositione me ipsum a conuentu malignantium. Conuentum malignantium uocat cetum Iudeorum, qui uere malignantes erant: quia phrenetici medicum, qui uenerat infirmos eorum sanare, cecos illuminare, eorum phrenesin curare, uolebant interficere. Et non solum a conuentu malignantium Iudeorum protexisti me, sed etiam a multitudine omnium operantium iniquitatem illam: hoc addit propter milites Romanos, qui et gentiles fuerunt, et cum Iudeis per consensum illam iniquitatem operati sunt. Quam autem iniquitatem? hanc scilicet, quia exacuerunt linguas  suas ut gladium, id est, acutissima et uenefica uerba dixerunt et hi et illi, maxime tamen Iudei, ad me interficiendum. Non possunt se excusare Iudei, quin interfecissent Dominum; quia si non ferro interfecerunt, tamen ore uenenato. Ne intendas manus inermes, sed os armatum, quia lingua eorum gladius acutus. Cum enim dicit eis Pilatus: Accipite uos eum, et secundum legem uestram iudicate eum: dixerunt, Nobis non licet quemquam interficere. Et si non licet occidere, licet ad occidendum tradere. Utique non. Attamen iniquitatem suam in hominem iudicem refundere uoluerunt, sed Deum iudicem fallere non potuerunt. Et factus est innocentior Pilatus comparatione illorum, quia multa fecit ut liberaret eum a manibus eorum. Unde etiam flagellatum eum produxit, ut uel sic mitigaret seuitiam eorum. Sed postquam uidit eos in insania tanta perseuerare, lauit manus suas, et dixit: Innocens ego sum a sanguine huius iusti. Innocentem se dixit, sed tamen quia consensit, reus fuit. Et si iste qui coactus fecit  reus fuit, multo magis rei fuerunt qui eum cegerunt, et qui uenenato ore Christum interfecerunt, clamantes super eum: Crucifige, crucifige eum. Unde etiam inter Euangelistas dissensio illa est, quod alter dicit hora tertia Dominum crucifixum, alter uero hora sexta. uere enim hora tertia fuit, quando apud Pilatum eum accusabant, et Barrabam elegerunt; ipsum uero seuientes crucifigi postulauerunt. Quare euangelista respiciens ad eorum uoluntatem, dixit eum hora tertia crucifixum. Alter uero dixit, quia sexta fuit hora, quando. Pilatus pro tribunali sedit, et tunc apparitores potestatis illum crucifixerunt, quem preuaricatores legis hora tertia crucifixerunt.

Et tunc illorum manus perfecit, quod prius istorum lingua fecit, magis rei qui seuiendo clamauerunt, quanquam parendo administrabant. Exacuerunt, inquam, linguas, et intenderunt arcum, id est, occultas insidias parauerunt, uolentes quasi nescienter interficere, quem nichil latet in humano corde.  Qui enim fecit hominem, scit quid sit in homine. Designantur autem per arcum occulte insidie ideo, quia qui cominus gladio pugnat aperte pugnat. Qui arcum percutit ut feriat, fallit. Audi rem amaram. uere enim res amara quod illum uolebant interficere, quem uidebant mortuos suscitare, et talia facere. Ad hoc, inquam, intenderunt arcum, ut sagittent immaculatum, id est ut interficiant illum qui maculam non contraxit, quia peccatum non fecit, et quia adeo exspers a macula fuit, quod etiam maculas nostras detersit; et hoc in occultis quantum ad se, non quantum ad illum quem nichil poterat latere.

Subito sagittabunt eum. Quasi dicat: Perficient uere illud ad quod arcum intenderunt, quia sagittabunt immaculatum subito, id est, ex improuiso, quantum ad suam opinionem, et non timebunt, id est, non obstupescunt, quanquam sagittent eum: timuit iudex, non timuerunt illi qui tradiderunt eum iudici. Contremuit potestas, sed non contremuit  eorum immanitas. Et hoc ideo, quia sermonem nequam firmauerunt, quando repetito dixerunt, Crucifige, crucifige eum. Quia repetitio, est confirmatio. Et etiam quoniam unanimiter contra Pilatum clamauerunt, Non habemus regem nisi Cesarem. Item quoque sermonem nequam, quando dixerunt: Sanguis eius super nos et super filios nostros. Et firmauerunt sibi non Domino, quia illum mors non occidit, sed ille mortem occidit: illos uero iniquitas, que in eis uixit, interfecit.

Narrauerunt. Quia firmauerunt sermonem, ideo narrauerunt, id est, ordinauerunt et disposuerunt ut absconderent laqueos, id est, ut absconse sua reputatione omnia scienti dolos pararent, et adeo absconse, quod etiam dixerunt: Quis uidebit eos laqueos? Poterat autem eis dici: Qui fecit te, uidet te.

Scrutati sunt. Ideo putauerunt quod nullus uideret laqueos, quia scrutati sunt, id est, cum magna diligentia finxerunt iniquitates, id est acerba et acuta consilia;  hec scilicet: Non tradatur per nos, sed per discipulum; non occidatur a nobis, sed a iudice. Ita omnia faciamus, ut nichil facere uideamur. Sed hec simulata innocentia non fuit innocentia, quia simulata equitas non est equitas, sed duplex iniquitas. Que innocentia fuit, in gazophylacium nolle mittere sanguinis pecuniam, et mittere sanguinem inconscientie? Quippe cum traditor penitens facti, reiecit eis argenteos, dixerunt: Non licet eos mittere in corbonam, quia pretium sanguinis est; gazophylacium uel corbonam arca quedam erat, ubi colligebantur que in usum sanctorum mittebantur. Scrutati sunt, inquam, iniquitates, sed quid eis inde contigit? hoc scilicet, quod scrutantes scrutinia defecerunt, id est quanto acutius se inuenisse illa acuta et acerba consilia putauerunt, tanto magis a luce ueritatis et equitatis deficiebant, et in profunda malignorum consiliorum demergebantur: habet enim quamdam legem suam iustitia, qua perfundit et illustrat animam. Anima autem a luce se auertens, quanto magis  inuenit quid contra iustitiam faciat, tanto magis a luce repellitur, et in tenebrosa demergitur: sic et isti quanto acutius quid contra iustum facerent machinabantur, tanto plus a luce ueritatis defecerunt. Et in tantum defecerunt, quod etiam Deum quem ipsi non uidebant, dolos suos uidere non putauerunt, dicentes: Quis uidebit homo?

Accedet homo. Quasi dicat: Ipsi quidem hec omnia machinabantur quasi inuito, quasi nolenti: sed tamen homo accedet, id est, ego sponte accedam ad passionem. Passus est homo se teneri, flagellari, conspui et crucifigi; quia non poterat teneri, flagellari, conspui et crucifigi nisi homo. Ad has omnes passiones accessit homo, ut liberaretur homo. Accedet, inquam, homo et cor altum, id est, eternum in homine illo consilium etiam accedet. Quo modo autem accessit? Quia oculis solis illorum obiiciebat hominem, intus tegens diuinitatem. Et sic occisus est homo, et exaltatus est Deus homo. Occisus quidem  ex infirmitate, exaltatus uero ex maiestate. Et quo abiit exaltatus? Unde scilicet non recessit humiliatus, id est, ad sinum Dei Patris rediit, unde per assumpte carnis humiliationem non recessit. Habet nostra translatio, Ad cor altum, quod satis congrue legi potest sic: Ipsi, inquam, scrutati sunt scrutinio, et in hac scrutatione perficienda accedet homo de minoribus ad cor altum, id est, ad consensum principum, id est, consentient maiores et minores ad hec acerba consilia perficienda. uel homo simpliciter, persecutor accedet ad cor altum, id est, ad Christum ut crucifigat eum. In quo uere cor altum fuit, quia erat in Christo mundum sibi reconcilians, et sic occidetur homo, Et exaltabitur Deus homo, ut prius.

Sagitte paruulorum. Ideo dico Deus homo exaltabitur, quia illi nichil effectum dederunt. Nam plage eorum facte sunt sagitte paruulorum, id est nichil eum leserunt sicut sagitte, quas paruuli de stipulis faciunt, nullum ledunt. uel aliter: Solent pueri  maxime sagittas mittere in altum, ubi nullum ledunt, sed sepe in ipsos recidunt, et eos interficiunt: sic et Iudei plagis suis Deum non leserunt, sed seipsos potius interfecerunt. Et uere nichil effectum dederunt, quia lingue eorum infirmate sunt, ita ut essent contra eos, non pro eis. Quomodo? Quia scilicet crucifixo Domino et sepulto dixerunt Pilato: Domine, recordati sumus, quia seductor ille dixit: Post tres dies resurgam. Iube ergo custodiri sepulcrum usque in diem tertium, ne forte ueniant discipuli eius, et furentur eum, et dicant plebi, Surrexit a mortuis; et erit nouissimus error peior priore. Tunc dixit illis Pilatus: Habetis custodes, ite, custodite sicut scitis. Custodes positi sunt. uenit tertia dies. Facta sunt tanta miracula quod etiam custodes, si uera uellent dicere, possent esse testes. Sed auaritia que captiuauit discipulum comitem Christi, captiuauit etiam militem custodem sepulcri. Dixerunt eis namque Iudei: Dabimus uobis pecunie quantum uultis, dicite quia uobis dormientibus discipuli  eius furati sunt eum. Et in hoc facte sunt contra eos lingue eorum, quia ueritatem resurrectionis potius confirmauerunt, cum eam per tales testes destruere putauerunt. Si enim dormierunt, nichil uiderunt: et si nichil uiderunt neque audierunt, testes esse non potuerunt: quia officium testis est que uiderit uel audierit dicere: et linguis eorum sic infirmatis Domino resurgente, et etiam ubique predicato et exaltato in maiestate, qui prius damnatus fuerat in infirmitate. Omnes illi inter Iudeos qui uidebant eos, id est, qui intelligebant duritiam cordis eorum, secundum quam talia dixerunt potius quam secundum ueritatem, conturbati sunt prius in mente, conscientia peccati, ut illi qui accedentes ad apostolos dixerunt: Quid faciemus, uiri fratres? Quibus Petrus equipollenter ait: Sanguinem quem fudistis seuientes, bibite credentes. Plus inquam conturbati sunt. Et deinde inter eos omnis homo, id est uere utens ratione, et intelligens quid meriti essent in tanto facinore, timuit ualde  futurum iudicium. Et in tantum timuit homo, ut non timeretur homo, id est, Iudei qui postquam audierunt ubique Christum predicari, et mundum post ipsum ire, prohibuerunt, ne quis loqueretur in eo nomine. Quibus Petrus ait, uel respondit, quod magis oportet Deo obedire quam hominibus.

Annuntiauerunt opera Dei. Quasi dicat: Christo iam exaltato in maiestate, qui prius iudicatus fuerat in humilitate. Et his conturbatis et timentibus sancti Apostoli et eorum consortes erepti ab inimicorum timore, post certitudinem resurrectionis et confirmationem Spiritus sancti super eos missi, annuntiauerunt opera Dei Patris, hec scilicet: quia oportebat eum qui multos filios adducturus erat in gloriam, auctorem eorum per mortem consummare: et ideo annuntiauerunt, quia nunc primum facta eius Dei scilicet intellexerunt. Et que facta? Quia oportebat sic pati Christum? id est, cum tanta mansuetudine, ut sicut ouis ad occisionem duceretur, et in tanta humilitate, ut neque species neque decor in eo appareret.  Et ut tanta patientia insultantes sibi in cruce sustineret, ut de cruce non descenderet, in qua moriendum erat propter morituros, et resurgendum propter in eternum uicturos. Et postquam hec intellexerunt iusti illi qui prius tristati sunt, quando dubitauerunt, et spem suam perdidisse se putauerunt, letati sunt: uelut illi duo priores iusti, quorum oculos ne eum agnoscerent in uia tenuit. Postquam uero in fractione panis eum cognouerunt, letati sunt. Annuntiata sunt hec cuidam alii duriori, qui priusquam latus palparet, credere dubitauit. Postquam uero manum ad latus misit, letatus est et dixit, Deus meus, et Dominus meus. Et non solum isti iusti letati sunt, sed etiam omnis iustus letabitur non in mundo, sed in Domino, quia dictum est, Beati qui non uiderunt et crediderunt: et merito sperabit in eo spe resurgendi sibi data. Et cum omnis iustus letetur, omnes hi qui sunt recti corde, id est, quidquid patiuntur hic ad exemplum eius, iuste reputant se  pati, nec murmurando contradicunt eius uoluntati. Hi, inquam, digne laudabuntur et hic et in futuro, et sic letabuntur. Et si hi laudabuntur, apparet ergo quia distorti corde, scilicet qui non cor suum ad cor Dei apponunt, sed potius cor eius ad cor suum distorquere uolunt, re uera damnabuntur.



IN PSALMUM LXIu. In finem psalmus Dauid canticum Hieremie et Ezechie populo transmigrationis, quando incipiebant proficisci.



ARGUMENTUM.

Reditum populi de Babylone predicit, ex persona reuertentium loquens. Aliter uox Ecclesie ante baptismum.



EXPLANATIO.

Quia principia tituli iam nota sunt, sequentia paucis exponamus. Transmigrante in Chaldeam populo Isrel, Prophete memorati predixerunt eos post septuaginta  annos patriam redituros, euersamque ab hostibus Ierusalem meliore statu reparaturos. Non ergo Ieremias et Ezechiel psalmum fecerunt, sed quorum tempore iuxta historiam congruit, eorum nomine pretitulatur, quod ab Esdra factum plurimi auctores asseuerant, dicentes eum psalmis omnibus titulos indidisse, eosque hactenus incompositos, et pro auctoritate, a temporis diuersitate dispersos, in uolumen unum collegisse. Spiritualiter autem populus, qui Babyloniam deserens, post captiuitatem ad Ierusalem festinabat, illos respicit, qui post peccata priora mundi istius confusione damnata, ad Ecclesiam Christi uenire contendunt, quibus auctoritate Patrum totus iste psalmus aptandus est. Populus ille, qui seculi peccata deserens, reuersus est ad Dominum primo ingressu psalmi auctorem suum liberatus, agnoscens orationem suam postulat exaudiri, definiens solum beatum esse, qui ad eius meruerit atria peruenire. Secunda sectione spem dicit Dominum omnium finium esse terrarum diuersas laudes, ipsius potentiam allegorica comparatione describens,  sanctosque eius hymnica in ipsum exsultatione gaudere.



COMMENTARIUS.

Te decet hymnus, Deus, in Sion. In finem Psalmus Dauid, canticum Ieremie, et Aggei, et Ezechielis, de uerbo peregrinationis, cum inciperent proficisci. Secundum historiam Isreliticus populus de Ierusalem ciuitate sua captiuatus est, et in seruitutem Babylonie deductus. Prophetauerat autem sanctus Ieremias propheta populum post annum septuagesimum de captiuitate rediturum, et reedificaturum templum Domini, quod destructum erat, et ciuitatem quam deuictam ab hostibus planxerat: factum est tandem iuxta sancti uiri prophetiam, et magna pars populi de captiuitate reuersa ciuitatem et templum, quod a Chaldeis destructum erat, restituit. Sed hec quia in figura contingebant illis, ad nostram autem correctionem scripta sunt, ut Apostolus ait, debemus  et nos nosse prius captiuitatem nostram, et deinde liberationem. Debemus cognoscere Babyloniam: in qua captiui sumus: et Ierusalem, ad quam suspiramus secundum litteram; he due ciuitates erant, Babylonia scilicet in Ierosolyma, et Ierusalem figuram gerebat cuiusdam eterne ciuitatis. Sed postquam euidentius predicari cepit que significabatur, neglecta est que significabat, et reiecta est que umbra erat. Propterea etiam modo templum in ea non est, quod constructum erat in figuram illius ueri templi, de quo dictum est: Soluite templum hoc, etc. Quia ueniente ueritate recessit umbra. Sed tamen adhuc in quadam captiuitate sumus, quia dum in hoc corpore sumus, peregrinamur a Domino: harum duarum nomina etiam secundum interpretationem sunt notanda. Ierusalem namque uisio pacis interpretatur, Babylon uero confusio. Intendamus confusionis ciuitatem, ut intelligamus pacis uisionem. Harum duarum ciues ciuitatum ab exordio humani  generis insimul currunt permisti, in fine uero separandi. Inde etiam nunc distinguuntur ciues Babylonie, et ciues Ierosolyme. Has duas ciuitates duo faciunt amores. Ierusalem quod facit amor Dei, Babylonem uero amor mundi. Interroget se quisque qui amat, et inueniet unde ciuis sit Dei. Si est ciuis Babylonie, exstirpet cupiditatem, et plantet caritatem; si uero ciuis est Ierosolyme, toleret captiuitatem, speret liberationem. Sub hac figura captiuitatis et liberationis psalmus iste cantatur, in cuius titulo sunt duo hi prophete Ieremias et Aggeus, et cantant cum inciperent exire. Incipit aliquis de Babylonia exire, cum incipit amare. Multi enim latenter exeunt. Exitur autem inde non pedibus, sed affectionibus. Exitur si qui prius confusi erant cupiditate distinguantur caritate. Distincti enim non sunt confusi. Et quamuis corporaliter sint permisti sancto desiderio, tamen sunt distincti. Et si enim propter corporalem presentiam nondum exierunt,  secundum tamen mentis affectum iam exire ceperunt. Audiamus ergo et cantemus, et desideremus cuius ciues sumus. Audiamus, inquam, et que gaudia nobis cantantur, et quomodo in nobis amor nostre ciuitatis reformatur, quam diuturna peregrinatione obliti sumus. Rex etenim noster mittit nobis sacras Scripturas quasi quasdam epistolas, in quibus informetur in nobis amor redeundi. Hortatur autem nos, ut dicatur breuiter psalmus iste, ut attendamus peregrinationis miserias atque laborem, et sic semper suspiremus ad patriam plenariam, atque eterna felicitate fruentem. Attendendum uero quod Ieremias excelsus uel altus interpretatur; et designantur per eum homines, hec infima contemnentes, et alta, id est celestia, appetentes. Aggeus uero solemnis siue festiuus interpretatur, et significat homines adeo prouectos, ut iam quietem non querant, nisi tantum illic ubi gaudia sunt sine fine, et festiuitas est sine intermissione. Ezechiel quoque  memoria Dei interpretatur, quod ideo additum est, quia quidam libri non Aggeum habent, sed Ezechiel. Titulus sic exponitur: Hec uerba referuntur in finem, que sunt psalmus Dauid, id est, fidelium, et determinat uterque, et quid sit psalmus, et quorum sit, dicens quia est canticum, id est, exsultatiuus hymnus Ieremie et Aggei, id est, illorum duorum fidelium, qui per duos prophetas significantur. Et est cantatus de uerbo, id est, de cognitione peregrinationis; quia enim cognouerunt exsilii amaritudinem, sitiunt ad patrie dulcedinem, et ideo cantant, exhortantur alios ut idem attendant et idem sitiant. Tunc dico cantatus, cum inciperent proficisci non illi prophete, sed significati ab eis. Statim enim cum aliquis de Babylone ire incipit, et dulcedinem patrie sentit, sic orare, sic hymnire ei conuenit: O Deus, hymnus in Babylone non decet te, id est, non decenter hymnitur tibi a Babylonis, quia non est speciosa laus in ore peccatoris, sed hymnus decet te in Sion, id est, decenter hymnitur tibi ab his qui sunt in Sion, id  est, in presenti speculatione. Et tandem integre reddetur tibi uotum ab eisdem in Ierusalem, quia qui nunc exsultat Iacob in proficiscendo, letabitur Isrel in perueniendo. uel si patres sequamur, utrumque, scilicet, Sion et Ierusalem ad idem referemus: O Deus, in Babylone organa suspensa habuimus, nec tibi hymniuimus, quia hymnus Babylonis non decet te. In Sion uero supercelesti, ubi uera speculatio est, decenter tibi hymnitur, quia nullum illic impedimentum, in qua quiddam magnum nobis promittitur, scilicet, auctor pulcherrime ciuitatis illius uidendus. In qua quoque si non corpore sumus, tamen mente sumus, quia, ut ait Apostolus, Nostra conuersatio in celis est. Et si hic corpore inter Babylonios ambulamus, non tamen secundum carnem militamus; et sicut illic mente sumus, ita etiam illic iam mente hymnimus. In Sion, inquam, tibi, Deus, decenter hymnitur, et in Ierusalem, id est, in eadem Sion, ubi perueniemus ad uisionem, uotum quidem  nunc fit integre, tibi reddetur, quia perfectum tibi tunc erimus sacrificium, quando ignis flagrantissime caritatis nos totos arripiet in usum suum.

Exaudi orationem meam. Et ut ego ueniam et uotum reddam, ideo, Deus, exaudi orationem meam, dando mihi perseuerantiam contra carnales concupiscentias nos distrahentes, contra quas non consentiendo certamus, quandiu in hac uita sumus. Exaudi dico, ut ueniam, sic ut uotum reddam, quia necessarium quidem est ut ueniam. Nam omnis caro ueniet. Christus enim primitias carnis de utero uirginis assumpsit, et primitiis assumptis necesse est cetera sequantur. Et ideo omnis generis caro, scilicet, serui, domini, docti, indocti, senes, pueri, uenient quidem ad iudicium, quia omnes stabimus ante tribunal Christi, sed non omnes uenient ad te, scilicet, ut tibi incorporentur, quia quidam ueniunt damnandi. Et ideo exaudi me, ut ueniam et uotum reddam, id est, ueniam saluandus, non damnandus.

 uerba iniquorum. Ideo necesse est ut exaudias, quia uerba iniquorum, id est, Babyloniorum preualuerunt super nos, necesse est, ut in qua ciuitate aliquis nascitur, discat et linguam et mores gentis; sic et nos conuersando inter Babylonios et eorum uanitatem, id est, terrena amare didicimus; et quidam etiam eorum mendacium didicerunt, quia creaturam Creatori preposuerunt. Et ita uerba eorum, id est, praua doctrina Babyloniorum preualuit nobis, quia consensimus; et super nos, quia in pluribus; et tamen non oppresserunt, quia tu, Deus Pater, propitiaberis, id est, per propitiatorem tuum propitius eris peccatis nostris, quin etiam impietatibus. Hec uerba satis ostendunt ad quem pertineat hec propitiatio. Solent enim talia dici sacerdotibus, quia sacrificiis et orationibus Deum faciunt nobis propitium, scilicet, ut inuenias eum cognoscentem, et ueniam dantem. Sic et Deus Pater misit Filium suum, qui pro nobis obtulit quod a nobis accepit.  Ipse sacerdos et hostia, ipse oblator et oblatio, et per hunc propitiatorem nostri miseretur.

Beatus quem elegisti. Propitiaberis, inquam, nobis per propitiatorem tuum, qui electus a uerbo tuo, et assumptus specialiter est beatus. Et omnis etiam quem tu elegisti iam dispositione, per illum et assumpsisti ad incorporandum, est beatus, quia habitabit tandem, id est, mansorius erit in atriis suis supercelestibus. Atria enim aliquando pro presenti Ecclesia accipiuntur, aliquando etiam atria quia solent ornari pro celesti habitatione, que ornatissima est, ut hic ponuntur.

Replebimur in bonis. Quasi dicat: Interim autem quid? Scilicet, replebimur in bonis domus tue, deberet dicere; sed quia ille unus de quo loquitur est multi, inter quos ipse est, ideo dicit Replebimur in bonis, non Babylonie, que sunt aurum, argentum, gemme et cetera pertinentia ad uanitatem, sed in bonis domus tue. Domum et templum accipit hic uel  supercelestem habitationem, quam et atrium uocauit, cuius bona sunt, que nec oculus uidit, nec auris audiuit, uel etiam domum uocat ad similitudinem hominem dominicum. Deus enim erat in Christo mundum sibi reconcilians. Et exponit que sint bona illius domus, scilicet, sanctitas et equitas, quia templum tuum uel supernum habitaculum, uel illud templum, quod de se dixit: Soluite templum hoc, etc., est sanctum, id est, sanctitate plenum, et est mirabile non in auro, non in argento et similibus, sed in equitate; et pertinet sanctitas ad religionem, equitas uero ad iustitiam. Exaudi nos, quasi dicat: Et est conuersio ad Christum. Et ut repleamur, ideo tu, Deus, salutaris noster, id est, qui teipsum dedisti ut nos saluares, exaudi nos, tu, dico, qui es spes omnium finium, id est, in quo per fidem sperant positi in omnibus finibus terre, et si non ubique omnes, et positi in mari, id est, in insulis maris quantumcunque longe. uel aliter: Es spes omnium finium terre, id est,  omnium illorum maxime, qui se fecerunt fines terre, et etiam illorum qui sunt in mari, id est, qui adhuc herent mundo, qui designantur per mare, et ideo sunt longe. Nullum enim tam peruersum genus est malorum, de quo aliqui non conuertantur, et credentes sperent.

Preparans montes. Quasi dicat: Per quod es spes omnium illorum? Per hoc, scilicet, quia preparas montes, id est, quia paras quosdam montes, quosdam pre aliis montibus. Montes sunt sublimes in terrenis, quos Dominus parat duabus de causis, scilicet, ut per eos, uel boni exerceantur, uel ut ab eis sustententur. Pre his montibus parauit etiam quosdam digniores montes, illos, scilicet, quos sol oriens prius illustrauit, et per eos iu conualles reluxit, id est, apostolos, per hoc factum est, ut omnes fines terre in eo sperarent. Et inde dicit preparans montes in uirtute tua, non in sua infirmitate. Ex te enim fortes, ex se debiles, ad quod faciendum  potens fuisti, quia accinctus es potentia. Alius est qui cingitur, alius a quo cingitur. Ita et hic homo accingitur, et a potentia diuina, id est, a uerbo personaliter sibi iuncto accingitur; tu, dico, qui per hos montes conturbas profundum maris, id est, adeo grauiter, quod etiam ab ipso fundo commoueas mare. Mare uocat terrenos et seculares homines amaros uanitate, turbulentos procellis, prauis et peruersis cupiditatibus se inuicem ut pisces deuorantes; profundum uero est cor eorum, et quidquid ab intimo conturbatur, grauius conturbatur. Sic et Dominus preconantibus apostolis conturbauit terrenos de gentibus, adeo ut cor eorum a quo processit omnis persecutio illa, quam lingua uel manu exercuerunt in sanctos, ita concuteret, exinaniretur, quo plenum erat, id est, iniquitate, et impleretur quo uacuum erat, id est, equitate. Et hoc est quod dicit: Qui conturbas profundum maris, et conturbando illud, conturbando etiam sonitum fluctuum, id est, sonantes fluctus eius maris, hoc est facis cessare  ualidas et minantes eorum contradictiones. Quomodo hoc facis? per hoc scilicet, quia gentes preconantibus apostolis turbabuntur prius per peccatorum conscientiam, et deinde timebunt, id est, ualde obstupescent etiam illi qui habitant terminos, id est, fines terre, uel qui inhabitando se ipsos faciunt fines terre a signis, id est, propter miracula uisa. Signis dico tuis, id est, a te factis, non ab aliis. Iuxta illud: Domino cooperante, et sermonem confirmante sequentibus signis. Et hoc modo delectabilis, id est, delectabiles, non laboriosos, facies eis exitus matutini; et exitus uesperi, id est, contemptus mundane prosperitatis et aduersitatis. Ut si forte aliquis potens uolens te ad iniustitiam aliquam impellere, aliquod terrenum lucrum magnum tibi offert, sed tu e contra attende Dominum dicentem tibi: Quam commutationem dabit homo pro anima sua? aut quid prodest homini si totum mundum lucretur, anime uero detrimentum patiatur? Et item: Ego  bonum tuum, ego diuitie tue, non mundus; ego promitto eterna, mundus transitoria. Et attende hec et similia, non erit tibi graue, sed delectabile lucrum illud contemnere; si uero ille uidens promissa nichil ualere, minis et penis aliquibus tentet te uincere, attende hoc in corde tuo: Dominus meus precipit mihi: Nolite timere eos qui corpus occidunt, animam autem non possunt occidere. Et etiam securitatem de corpore promittit mihi dicens: Et capillus de capite nostro non peribit. Quare hunc non formidabo. Quid enim poterit mihi facere iste, quod Dominus meus prior non passus sit? Attende etiam multa similia, et sic delectabilis erit tibi aduersitas, quam ille minatur contemnere. Designatur autem per matutinum prosperitas, propter lucis letitiam, per uesperum uero aduersitas, propter noctis tristitiam.

uisitasti terram et inebriasti. Hoc, inquam, modo, delectabilem facies eis matutino contemptum, et uesperi, quia uisitasti iam dispositione per gratiam  terram, id est, gentiles terre inherentes; et inebriasti eam, id est, compluisti eam uerbo doctrine, adeo quod inebriasti eam preclaro calice tuo. Ebrietas felix, satietas salutaris, que quanto copiosius sumitur, tanto magis sobrietatem mentis donare dignatur. Et multiplicasti locupletare eam, id est, multipliciter in spiritualibus donis locupletasti eam, quia alii data est scientia linguarum, alii gratia sanitatum, alii discretio spirituum, etc.

Flumen Dei repletum est aquis. Quasi dicat: Per quod inebriasti, per quod eam locupletasti? Per flumen scilicet, id est, per priorem populum de Iudeis credulum, a quo uelut a flumine riui doctrine in alios perfluxerunt. Quod flumen repletum est aquis Dei, non demergentibus, sed reficientibus, id est, doctrinis spiritualibus a Deo Patre datis. Sed licet per flumen dicam hoc factum, tamen non flumen, sed tu parasti cibum, id est, reficientem doctrinam illorum, qui per terram designantur. Tu,  dico, parasti, quoniam preparatio eius est ita, id est, per te solum fit, quia fit per gratiam quam nemo potest dare, preter te solum.

Riuos eius inebria. Quasi dicat: Bonis principiis, Domine, bonos exitus iunge, scilicet, inebria riuos eius terre. Riui proprie sulci sunt in terra, quibus aqua manat. Hic autem per riuos intellige capaces ualide doctrine. Et est dicere: Scindatur, Domine, duritia cordis eorum uomere uerbi tui, ut fiant in eis riui, per quos aque uiue ad alios defluant; et hoc modo multiplica genimina, id est, generationes eius terre, scilicet, ut per quasdam credentes alii credentes fiant, et per illos alii, ut sic numerus fidelium augeatur; et uere ita facias, scilicet, riuos eius inebriabis, quia etiam germinans, id est, quisquis credere nunc incipiens, letabitur in stillicidiis eius fluminis, scilicet, riuos eius inebriantis; per stillicidia autem lacteam doctrinam, aptam, scilicet, prauis accipe, de qua Apostolus: Non potui uobis tanquam spiritualibus, sed tanquam carnalibus, et quasi  paruulis in Christo lac uobis potum dedi, non escam. Sicut enim aliquis plantaria sua rigans, quibusdam scilicet, que iam radices fuerunt riuos inducit, aliis tantum stillando humorem infundit, sic Deus minores credentes lacte nutrit, maiores uero quasi pane uel ualida doctrina pascit. Potest etiam ita legi iste uersus, ut eius semper ad flumen referatur, et ut partes eius fluminis riui et germinans accipiantur, et per riuos intelligantur, ut in alia sententia capaciores; per germinantem uero minus capaces, in quos doctrina adhuc ab aliis instillatur.

Benedices corone anni benignitatis tue. Istud quomodocunque illud uarietur, eodem modo benedices, id est, augmentum dabis corone, id est, glorie anni benignitatis, id est, fertilitatis tue. Cum dicit coronam, intellige uictorie gloriam. Coronabantur enim uictores ad gloriam, et ideo corona ponitur pro gloria; benignus uero est annus, fertilis annus. Incepit autem iste fertilis annus de quo agitur in secunda  seminatione. Due enim facte sunt seminationes. Primum seminauerunt prophete in solis Iudeis, quod apostoli messuerunt, quia per doctrinam prophetarum sancti apostoli instructi sunt. Unde dictum est: Alii laborauerunt, alii messuerunt. Deinde autem illud idem semen purificatum secundo seminatum est in omnes gentes ab apostolis, super quod inimicus homo zizania seminauit, quia multas hereticas doctrinas diabolus superinduxit. Et in hac secunda seminatione cepit annus fertilitatis illius, de qua dictum est: Letare, sterilis, que non paris, et cetera; duratur usque in finem seculi. Benedices, inquam, et, te benedicente, campi tui, id est, humiles tui, id est, credentes, replebuntur uerbo, id est, omni uirtutum plenitudine. Et hoc respicit ad humiles de Iudeis. Pinguescent speciosa deserti, id est, corda gentilitatis prius squalida sentibus peccatorum, modo facta speciosa ornamento uirtutum, pinguescent in bonis operibus; et ideo colles, id est, prelati eorum accingentur  exsultatione, id est, plenariam habebunt exsultationem. Profectus enim subditorum magnum gaudium est prelatorum. Et non solum colles, id est, prelati inferiores, sed etiam arietes duces ouium, et alios in fide generantes, et ideo utroque cornu ferientes, id est, supremi principes Ecclesie. Ut sancti apostoli et eorum successores et euangeliste induti sunt exsultatione, id est, plenariam iam habuerunt et habebunt exsultationem; et hoc ideo, quia ualles, id est, humiliores tandem his de illis abundabunt, non hordeo hispido, id est, carnali doctrina, sed frumento delectabili, id est, doctrina spirituali. Quanto enim aliquis humilior, tanto in spiritualibus sublimior: Et clamabunt, id est, omnem intentionem suam ad Deum dirigent et subditi et prelati. Et uere clamabunt, quia dicent hymnum, scilicet: Te decet hymnus, Deus, in Sion. Non enim est clamare, nisi sit hymnum dicere.



IN PSALMUM LXu. In finem canticum psalmi resurrectionis.



ARGUMENTUM.

Et hic reditum populi designat uerum ex persona illorum loquens, qui inter eos merito celsiores, cum superius carmen totius populi preces et uota contineat. Aliter, uox apostolorum ad populum.



EXPLANATIO.

Apertus est titulus letitiam dominice resurrectionis non solum Iudeis, sed et gentibus insinuans. Contra persuasionem Iudeorum, qui se dicebant solos ad beatam uitam pre omnibus pertinere, mater Ecclesie spem generalis resurrectionis interpositis tribus diapsalmatibus leta decantat. Primo ordine hortans uniuersitatem ut de Domini resurrectione congaudeat, que cunctis erat fidelibus eterna premia prestatura. Secundo ordine inuitas omnes, ut ueniant ad Dei opera consideranda, quatenus una credulitas iungat, qui  unum premium exspectant. Tertio iterum monet gentes, ut Dominum benedicant, qui nos licet diuersis probet tribulationibus, tamen ad requiem sue miserationis adducit. Quarto ordine iterum inuitat uniuersitatem, ut cum monita exemplo liberationis sue amplius confidat in Domino, benedicens eum, quoniam orationem eius exaudire dignatus est.



COMMENTARIUS.

Iubilate Deo omnis terra. In finem psalmus Dauid cantici resurrectionis. Hec uerba referuntur in finem, que sunt Psalmus Dauid, id est Abraham, Moysi, et aliorum de priori populo fidelium, attendentium per Euangelicam gratiam et spem resurrectionis communem gentium et Iudeorum concorporationem futuram: psalmus dico qui est cantici, id est letitie non cuiuslibet, sed resurrectionis deficientis. Que enim maior letitia, quam cui nulla interuenit tristitia? Agit enim psalmus iste de resurrectione, facta iam in capite, futura in corpore: quia quidquid precessit  in capite, sequitur et in corpore, et hec est spes nostra. Ad hoc enim credimus, ad hoc duramus, ad hoc perseueramus in tanta malignitate huius seculi, consolante nos spe, antequam spes fiat res. Spes autem erit res, cum et nos resurgemus, et in celestem habitum mutati equales angelis erimus. Hanc spem Iudei sibi promissam tenebant, et de bonis et quasi iustis operibus multum gloriabantur, quod legem acceperant, secundum quam uiuendo et temporalia bona acciperent, et talia in futuro sperabant, de qualibet hic gaudebant. Ideo etiam Sadduceis resurrectionem non credentibus respondere non potuerunt. Si enim talia in resurrectione non sperarent, in questione Sadduceorum non deficerent. Dominus autem promittens angelorum equalitatem, non carnis humane corruptionem, questionem soluit, et ait: Erratis, nescientes Scripturas, neque uirtutem Dei, neque in resurrectione, neque nubent, neque nubentur, neque incipient mori, sed equales erunt angelis Dei; nec queruntur  successores, ubi non erunt decessores. Et quia Iudei hanc spem promissam sibi tenebant, ideo se solos ad beatam uitam resurrecturos putabant, propter opus legis et iustificationem Scripturarum, quas ipsi soli habebant, gentes uero non habebant. Quapropter psalmus iste agit contra presumptionem et superbiam eorum pro fide gentium ad eamdem spem resurrectionis uocaturum: et quia de immensa et ineffabili letitia psalmus iste agit, ideo a iubilatione sic incipit, Omnis terra, id est non solum Iudei, sed et uos gentiles per omnem terram diffusi, Iubilate, id est erumpite in uocem gaudiorum, si non sufficitis in uoce uerborum: et hoc Deo, id est ad laudem Dei, qui nos etiam ad spem resurrectionis uocauit. Attende quomodo commendat uniuersitatem Ecclesie, cum dicit: Iubilate omnis terra. Qui enim uult in parte esse, ut Africani uoluerunt, ille non uult iubilare, sed ululare. Et quasi dicat: Si iubilatis interius, ut Deus audiat psalmum dicite, id est,  bene operamini exterius, ut proximus uideat, et exemplum accipiat: et hoc non ad laudem uestram, sed nomini eius glorificando, ne sitis de illis qui uoluerunt suam iustitiam, et iustitie Dei subditi non esse. Et hoc modo iubilando, scilicet psallendo, date et anima et corpore gloriam laudi eius, id est, gloriosam laudem non nobis, sed ei, id est, Deo a quo habetis quidquid boni habetis.

Dicite Deo. Alia positio est, et est dicere: Dicite ut intelligatis, et inde ostendatis Deo, id est ad laudem Dei: Domine, quam terribilia sunt opera tua, id est quanto terrori habenda sunt opera tua. Unde terribilia? scilicet quia ex parte contigit cecitas in Isrel, scilicet ut plenitudo gentium intraret. Gaudete ergo gentes sic, ut contremiscatis. Attende ramos fractos propter elationem, et oleastrum insertum propter bonitatem, et facti participes pinguedinis oliue nolite superbire. Rami fracti sunt propter infidelitatem, tu autem fide ista, noli altum sapere, sed time. Si enim naturalibus ramis non pepercit,  nec tibi parcet. Potens enim Deus est illos iterum inserere. Quod etiam factum est ita. Resurrexit Dominus, multi crediderunt in eum. Et qui ante non cognouerant dum crucifigerent eum, crediderunt et cognouerunt. Donatus est sanguis Domini homicidis, ut non dicam deicidis, et sanguinem quem per seuitiam fuderunt, per gratiam biberunt. Dicite etiam Deo sic, ut intelligatis: Domine, inimici tui Iudei mentiuntur tibi, id est, ad tuam gloriam. Nam mentientur in multitudine uirtutis tue, id est ut multa potentia tua appareat. Aliter enim in hoc mendacio fuit, quam in aliis esse solet. Alia enim mendacia deprimere solent. Mendacium autem Iudeorum contra Dominum non fuit ad depressionem, sed ad magnam uirtutis eius exaltationem. Ad hoc enim mentiti sunt ut crucifigeretur: crucifixus est, mortuus est et resurrexit, in quo potentia eius potissimum effulsit. Maius enim fuit mortuum resurgere, quam non mori. Et alia signa que fecit, operatus est  etiam per suos: istud uero specialiter per seipsum tantum, et ideo maximum est aliorum omnium. Quod etiam ipse Dominus ostendit dicens: Generatio mala et adultera signum querit, et signum non dabitur ei, nisi signum Iona prophete. Quia sicut Iona fuit in uentre ceti tribus diebus, et tribus noctibus, ita erit Filius hominis in corde terre. Et ita cum interrogarent eum, Quod signum dabis nobis, quia hec facis? Respondit: Soluite templum hoc, et cetera. Et in hoc mentiti sunt ei, quia imposuerunt ei: quia quod dixerat, Soluite templum hoc. Quod et mendacium fuit, quantum ad illos: quia hoc non dixerat, et tamen uerum fuit, quia ipse Christus uere illud soluit; nam et ipse se tradidit, et Deus Pater eum tradidit, et Iudas eum tradidit: Iudas quidem magistrum prodidit auaritia, Christus uero dedit se ex gratia; Iudas accepit premium nequitie, Christus uero laudem habet gratie. In hoc quoque eodem mentiti sunt ei, quando falsos testes, qui eum resurrexisse  negarent, conduxerunt: auctus est numerus mentientium, ut augeretur merces credentium. Resurgens Dominus discipulis apparuit, non inimicis: crucifixus autem apparuit omnibus. Resurgens uero Dominus solis fidelibus, ut qui uellent crederent, et spem resurrectionis haberent. Potest et aliter iste uersus exponi, ut dicatur, Dicite Deo, ut intelligatis: Domine, quam terribilia sunt opera tua, id est quanto terrori debent esse omnibus hominibus, maxime uero ingratis, opera tua. Que opera? hec scilicet, quod rex angelorum factus est unus mortalium. Et qui inuisibilis est in suis, uisibilis factus est in nostris, et incomprehensibilis uoluit comprehendi, et cetera talia. Hec, inquam, opera tua uere sunt terribilia. Sed tamen inimici tui Iudei mentientur in multitudine uirtutis tue; id est, in signis illis, per que ostendetur multa potentia tua: quia dixerunt: In Beelzebub principe demoniorum eiicit demonia, et multa similia: quod tamen erit tibi, id est, ad gloriam  tuam, quia cognoscetur eorum falsitas: que quanto magis fuerit intensa, tanto pollentior erit tua gloria.

Omnis terra. Inimici quidem mentiuntur de te, non uenerantur te, et ideo, Domine, omnis terra, id est, gentium terrenitas conuersa adoret te, id est ueneretur te in mente, et psallat tibi ore, et psalmum dicat in opere, et hoc non ad laudem suam, sed nomini tuo glorificando.

uenite et uidete. Ostendit quomodo debeant adorare et psallere Domino. uenite uos gentes confitentes, relinquite illos mentientes, et uidete sicut uidenda sunt opera, scilicet Dei, ut credatis opera Dei, qui est terribilis in consiliis habitis super filios hominum. Filius enim hominis terribilis est in consiliis super filios hominum, quia illi machinati sunt acerba et fraudulenta consilia, scilicet ipsum crucifigendi et interficiendi; ipse uero excecandi et saluandi. Humiles quidem saluandi, superbos excecandi. Et ad hoc  excecandi, ut excecati humiliarentur, humiliati confiterentur, confitentes saluarentur. uel aliter, Terribilis est in consiliis super filios hominum: quia consilium quod illi machinati sunt ad unius mortem, hoc ipse conuertit ad multorum salutem.

Qui conuertit mare in aridam; in flumine pertransibunt pede, ibi letabimur in ipso. uidete, inquam, opera Dei. Que uero sunt opera illa? Hec scilicet, quod ipse conuertit mare, id est illos qui prius erant amaricantes falsitate, et turbulenti prauis cupiditatibus, et per detractionem facti uelut pisces se inuicem comedentes, conuertit in aridam terram, id est, fecit arabilem terram, et sitientem dulcis aque, id est sane doctrine: ut dicant: Anima mea sicut terra sine aqua, sitiuit ad te, Domine. Et illi qui prius erant mare, positi in flumine, pertransibunt pede. Flumen est mortalis uita nostra, que nulla stabilitate uiget, sed semper in fluxu est. In hoc flumen peruenimus equitando, id est superbiendo et preuaricando in  primo parente: pertransire uero hoc flumen non poterimus, nisi penitendo, id est nisi nos humiliando. Est enim nobis data spes cuiusdam resurrectionis in qua nec in anima erit aliquid culpabile, nec in corpore aliquid mutabile. Sed ad hanc peruenire non poterimus, nisi illi animas nostras humiliemus, et illum imitemur qui dixit: Gaudete, quia ego uici mundum. Potest autem hunc aliquis fluuium sibi et perturbare et linire. Si enim misera anima raptetur cupiditatibus, quanto magis raptatur, tanto magis et flumen perturbat, et se in ipsum precipitat. Stet ergo misera anima uel in littore, uel saltem in flumine, nec raptetur fluctibus cupiditatis praue, et se humiliet ut quandoque ualeat enatare, et hoc est quod dicit: Qui prius erant mare, positi in flumine per elationem, pertransibunt flumen pede, id est per humilitatem, et ibi, id est in transitu, letabimur non in nobis, sed in ipso. Per nos enim contristati sumus, quia per superbiam nostram lapsi sumus: in ipso uero letabimur, quia per ipsum uere resurgemus.  In ipso dicit: Quia et si ad tempus est humilia tus ex infirmitate nostra, tamen dominatur non per aliud, sicut multi dominantur per milites suos, sed in propria uirtute sua dominatur dominatione eunte in eternum; quia Christus resurgens a mortuis, iam non amplius moritur. Nec hanc gratiam, scilicet transitum supradictum, solis Iudeis concessit, qui tantum pretium dedit, id est qui se ipsum obtulit: sed etiam oculi eius respiciunt super gentes, id est misericorditer respexit gentes, quia concessit eis eamdem gratiam, spem scilicet resurrectionis. Quare qui exasperant, id est Iudei qui inuident hanc gratiam gentibus, et in hoc sibi Deum exasperant, id est, iratum faciunt dicentes: Quid profuerunt nobis opera legis, aut quid ualuerunt nobis scripta prophetarum? Ecce nobis Euangelium, et gentibus Euangelium. Ecce nobis spes resurrectionis, et gentibus spes resurrectionis, et similia his, inquam, tales non exaltentur in semetipsis amplius, id est, non presumant  de iustitia sua, uel de meritis suis: quia lex non est eis iustificatio, sed preuaricatio. Et ideo in se ipsis humilientur recognoscentes se pares gentibus, quia occlusit Scriptura omnia sub peccato, ut in illo qui in eternum dominantur, exaltentur. Potest etiam ad gentes hoc referri, ut sic dicatur: Ille, inquam, misericorditer respexit gentes, illi uero de gentibus qui exasperant eum, permanentes in infidelitate sua, et hanc gratiam uocationis non attendentes non exaltentur amplius in semetipsis, id est, non presumant amplius de magnitudine ingenii et libertate arbitrii: sed in se infirmentur ut in ipso exaltentur.

Benedicite, gentes, Deum nostrum, et auditam facite uocem laudis eius. Quia oculi Domini super gentes respiciunt, ergo, gentes, benedicite Deum; uel etiam ita simpliciter continuari potest, uenite, inquam, gentes, et benedicite Deum, id est, bona opera facite: que uidentes alii, glorificent Deum patrem uestrum qui in  celis est. Deum dico uestrum, id est, qui Deus est non Iudeorum tantum, sed etiam gentium: hoc ideo priores illi perfecti, qui hic loquuntur, dicunt: ut per hoc doceant se uidisse per Spiritum sanctum gentes, sicut Iudeos, uocandas ad gratiam. Benedicite, inquam, et facite auditam uocem laudis eius, id est, facite humiliando uos in omnibus, ut alii audiant, id est, intelligant, qua uoce uos laudetis Deum. Hec enim uox est, qua uere laudetur Deus, ut nichil sibi aliquis attribuat nec de se presumat: sed omnia ad Deum referat dicens, Gratia Dei id sum quod sum.

Qui posuit animam meam ad uitam: et non dedit in commotionem pedes meos. Benedicite, inquam, gentes, Deum. Deum dico, qui et nos et Iudeos, qui per nos iustificari ex lege non poteramus, sicut et uos iustificauit. Quod equipollenter intelligi datur cum dicit: Deum dico qui animam meam ereptam ad mortem posuit, id est, humiliauit ad ueram uitam, et perseuerantiam etiam mihi dedit, id est stabilem me fecit: quia non dedit pedes meos interiores, id est,  affectiones meas in commotionem, id est, in aliquid quod uere motus possit dici, ita ut commouerer, id est, ut sic mouerer interius, ut etiam mouerer exterius perducendo illum ad actum.

Quoniam probasti nos Deus; igne nos examinasti sicut examinatur argentum. Quasi dicat: Unde in te commotio? Ideo scilicet, quoniam multas patimur tentationes et tribulationes. Quare pateris? Quoniam tu, Deus, probasti nos, id est, in probationem duxisti nos, et quomodo probauerit ostendit, scilicet examinasti nos igne, id est, feruentissima tribulatione, et hoc ita sicut examinatur argentum. Quasi dicat: Ignisti nos, sed non incinerasti nos. Ignisti nos non ut absumeres, sed ut purgares. Argentum examinatur non ut absumatur, sed ut purgetur. Potest et alia similitudo iam alibi dicta, ab argento examinato trahi. Sicut enim argentum examinatum, tunsum non dissilit, sed in longum et in latum crescit; ita qui perfecte tribulationis igne, pro fide recocti sunt, tunsi ab inimicis  non dissiliunt, id est in caritate non deficiunt, sed caritas eorum in latum extenditur; quin etiam usque inimicos porrigitur, in longum etiam per perseuerantiam ducitur.

Induxisti nos in laqueum, posuisti tribulationes in dorso nostro. Ostendit per partes probationem. Quasi dicat: uere examinasti nos, quia hoc et hoc modo induxisti, inquam, nos in laqueum, id est, in catenas et in carcerem et in similia, quibus caro quidem uinceretur, anima uero absorberetur; et quibus non irretiremur, sed expediremur, et posuisti tribulationes in dorso nostro, id est, fecisti nos incudem omnium tribulationum. Male enim erecti eramus, sed tu nos incuruasti, ut incuruati bene erigeremur. Preterea imposuisti homines super capita nostra, id est, tantam potestatem hominibus prauis, id est, tyrannis super nos dedisti, ut etiam capitalem de nobis darent sententiam. Tolerauimus enim superiores, quos nouimus nobis peiores. Et hoc modo transiuimus per ignem  aduersitatis et tribulationis illesi, quia non fregit nos aduersitas, et sic etiam per aquam transiuimus illesi, id est per prosperitatem, quia non nos extulit prosperitas, non est enim tutum per aquam transire, quia facile soluitur prosperitate, nisi prius induruerit integre in tribulationis fornace. Testa namque nisi prius consolidetur, pre calore in aquam missa diffluit. Transiuimus, inquam, per ignem et aquam, et tu eduxisti ab igne et aqua illesos: et eduxisti nos in refrigerium, id est ut refrigeratam habeamus conscientiam. Gloria enim nostra hec est, testimonium conscientie nostre; et ab hoc refrigerio duces nos in feruentissimum ignem, quia ego introibo in domum tuam supercelestem ens in holocaustis, quia totus accendar igne flagrantissime caritatis, ut sim Deo holocaustum. Holocaustum enim interpretatur totum incensum, et deberet dicere: Introibo in domum tuam in holocausto. Sed quia iste unus qui hic loquitur, est in multis, ideo dicit: Introibo in holocaustis, quia quisque erit ibi holocaustum, et ibi reddam tibi  Deo uota mea, id est, que equum ut tibi reddam, scilicet, hymnum laudis, iuxta illud: Cumque omni militia celestis exercitus hymnum glorie tue canimus s. f. d. uota, d., que labia mea interiora, id est, labia cordis, quia tibi loquor, distinxerunt ab exterioribus uotis, tibi esse offerenda. Et que etiam os meum exterius locutum est in tribulatione, quia nec tribulatio potuit mihi hic uota illa, id est, laudem tuam extorquere. Ille Deum laudat in tribulatione, quem non frangit tribulatio, sed semper dicit cum beato Iob citharedo optimo: Dominus dedit, Dominus abstulit. Sit nomen Domini benedictum. Ideo autem dicit: In tribulatione mea, quia tribulatio utilis est et necessaria, quia facit hominem deuotiorem.

Holocausta medullata offeram tibi cum incenso arietum, offeram tibi boues cum hircis. Reddam tibi, inquam, uota, et que uota? Scilicet, offeram tibi holocausta medullata, id est, placentia. Pinguia enim holocausta erant acceptabiliora, scilicet, offeram  tibi laudem integram, et caritatem intimam, que placent tibi. Et hoc cum incenso arietum, id est, per orationem sanctam pro me ab arietibus, id est, a sanctis patribus, qui nos in fide genuerunt, et per meam orationem non dissentientem a traditione ipsorum sanctorum patrum; que Deo ita est delectabilis, sicut suauis est alicui odor incensi. uere enim Deo est gratum, quod quidem probatur ab auctoritate sanctorum Patrum non esse dissonum. Offeram, inquam, holocausta, et offeram tibi boues, id est, magistros meos triturantes me. Et hircos, id est, in peccatis fetidos offeram tibi, non tantum per se hircos, sed ita ut boues sint cum hircis, id est, ut illi qui prius erant hirci a bobus sint triturati, et in eis incorporati, quia hoc etiam tibi placet sacrificium, si peccatores hic conuertantur, et bonis concorporentur. Nec te turbet quod dicit: Offeram boues et hircos, quia in illo priori populo qui hic loquitur, quasi unus fuerunt et boues et hirci conuersi. Potest  etiam hoc totum de presenti legi, ut sic dicatur: Introibo tandem in domum tuam supercelestem, et ut intream, reddam tibi nunc interim uota mea, illa, scilicet, que labia mea interiora distinxerunt, id est, discreuerunt, scilicet, ut me accusem, te laudem. Te Dominum dico, me seruum; te me non indigere, me sine te esse non posse, et similia. Et que os meum exterius maxime locutum est in tribulatione, ubi oportet me deuotiorem esse. Tribulatione dicit mea, id est, mihi utili et necessaria. Holocausta mea distinxerunt, inquam, labia mea, uota tibi reddenda, et hec distinguendo offeram tibi holocausta mea, id est, intima caritate intus referta, ut non te tantum amem in superficie, sed in intimo amore, et exterius saginata fide, et spe, et bona operatione. Pecus enim medullatum et interius medullis est plenum, et exterius saginatum. Et est quasi dicat: Non debet esse uacuum et aridum, quod tue maiestati est offerendum. uacuum quidem a caritate, aridum uero  a fide, uel a spe. Et hoc faciam, uel cum incenso arietum, ut prediximus; uel quia quidam libri habent cum incensu, quod significat incendium. Ita possumus dicere: Offeram tibi holocausta mea cum incensu arietum, id est, incendendo et destruendo in me lasciuiam, que per arietem designatur; et offeram tibi boues cum hircis, id est, et boues et hircos item cum incensu, id est, incendam in me ceruicositatem et superbiam, que per bouem designatur; et incendam in me peccatorum fetorem, qui per hircum designatur. Et hec incensa tibi offeram, quia hoc erit tibi delectabile sacrificium.

uenite, et audite, et narrabo, omnes qui timetis Deum, quanta fecit anime mee. Alia item gentium inuocatio, nec superfluit toties uocari, cum quidam adhuc sint pigri, multoties tamen uocati. Quasi dicat: uenite, nationes longinque, benedicite Deum, gentes; uos etiam, omnes  qui timetis Deum casto timore, uenite passibus fidei, audite aure audiendi, et narrabo uobis. Non est narrare, nisi prius sit  timere. Quid narrabo? Scilicet quanta bona fecit Deus anime mee: Hoc priores de Iudeis, qui in hoc psalmo loquuntur, non inuidentes euangelicam gratiam et concorporationem gentibus, ideo eis annuntiant, ut attentius ad fidem ueniant, et eamdem quam et ipsi gratiam accipiant.

Ad ipsum ore meo clamaui, et exaltaui sub lingua mea. Narrabo, inquam, quanta fecit Deus anime mee, quia hec duo mihi maxime fecit, scilicet, quod qui prius clamabam ore non meo, iam clamaui ore meo. Et qui prius clamabam ad Iouem, scilicet, et ad Saturnum, et ad cetera demonia, iam clamo ad ipsum uerum, scilicet, Deum. Ille non clamat suo ore, qui et si attente satis agat, non tamen hoc agit, pia intentione. Clamat uero ore suo cordi consono aliquis, quando quod exterius agit, uel loquitur attente, ex pia procedit intentione. Et est breuiter dicere: Hec duo precipua bona fecit mihi Deus, ut et ad ipsum clamem, et ore meo clamem, id est,  intentissime clamem. Et ideo ad ipsum clamaui, quia eum exaltaui, id est, omnibus preposui sub lingua mea, id est, in corde meo. uel quia in eo precipue exaltaui, quod propter libros quosdam dicitur, qui habent Exsultaui. Cor uero ideo sub lingua esse dicitur, quia quasi quoddam subiectum lingue est. Prior enim cogitatio, deinde lingua, id est, locutio. uel ideo etiam dicitur sub, quia per se non potest patere cogitatio, sed per linguam aperitur.

Iniquitatem si. uere eum exsultaui sub lingua mea, quia non fuit iniquitas in corde meo, talis, dico, quam ego aspicerem, id est, que mihi placeret. Non enim penitus iniquitatem denegare possumus, quia si dixerimus quod peccatum non habemus, nos ipsos seducimus. Nec ille in cuius corde est iniquitas, Deum exaltat, uel in Deo exsultat, uel ubi proximus deprimitur, nunquam Deus exaltatur. Nec duobus dominis possumus seruire, et ideo dicit:  Iniquitatem non aspexi in corde meo. Nam  si aspexi, non Deum exaltaui, et ideo non exaudiet me Dominus; quia autem non aspexi, propterea exaudiuit me Dominus ad ipsum clamantem. Et uere exaudiuit, quia attendit uoci deprecationis mee, id est, intense deprecationi mee pro peccatis facte. Unde benedictus sit Dominus, et repetit unde, quia non amouit orationem meam pro perseuerantia factam a se, et misericordiam suam circa utrumque, scilicet, circa deprecationem, et circa orationem non amouit a me, quia et peccata remisit, et constantiam dedit.



IN PSALMUM LXuI. In finem, in hymnis psalmus cantici Dauid.



ARGUMENTUM.

Hoc quoque carmine reditus populi ex Babylone predicitur, in quo iisdem uerbis reuersorum alacritas indicatur, quibus ut sacerdotes populo benedicerent, lege scriptum est.



EXPLANATIO.


Hymnus et canticum laudationem significant, que ut Domino tantum Christo data monstretur, premittitur in finem. Post canticum resurrectionis propheta deprecatur ut benedicti ad diuinam cognitionem deducamur, ad quam nostra non possunt merita peruenire. Prima ergo parte, fidelibus loquens, supplicat ut benedici cum ipsis mereatur a Domino, quatenus illuminati corde in cunctis gentibus Christum Dominum predicandum esse cognoscant. Deinde conuersos ad Dominum prophetie spiritum confitendum illi dicit a populis, quia gentes iudicat in equitate. Tertio eumdem uersum repetit, quem superius dixit, hoc in mysterium adiiciens, quia fructum suum terra iam protulit, et ideo frequentato uerbo postulat nos debere benedici.



COMMENTARIUS.

Deus misereatur nostri, et benedicat nobis. In finem,  in hymnis psalmus cantici Dauid. Oratio. Dauid sancti uiri de primitiuo populo patriarche, siue prophete, siue etiam sancti apostoli, prouidentes per Spiritum sanctum futuram esse concorporationem Iudeorum et gentium, et utrisque communicandam euangelicam gratiam, et resurrectionis gloriam, orant in hoc psalmo, ut per totum orbem ille alie oues illuminentur uultu Dei super eas, qui in eis propter idololatriam maxime obscuratus fuerat, in unum quiddam aggregentur, et fiant unum ouile, quia est unus pastor. Et hortatur nos non de his qui extra sunt desperemus, sed semper pro ipsis ut intreant, et nobiscum intus sint oremus, et ut se qui sic orant imitemur: Deus misereatur nostri, et benedicat nobis. Dominus et Pater noster uere agricola dicitur, iuxta quod Apostolus testatur dicens: Dei agricultura estis, Dei edificatio estis. Ipse colit nos, ut inhabitet nos tanquam edificium suum, et sic misereatur nostri. Colit etiam nos tanquam agrum suum, tanquam uineam suam, ut multum fructum afferamus, et sic  benedicit nobis. Cantemus ergo hec ei tanquam agricole compluenti nos, dicentes nos non sterili deuotione, non inani uoce, sed ueraci corde: Deus misereatur nostri, inhabitando nos, et benedicat nobis, ut multum fructum afferamus. Cum Deus nos benedicit uel nos benedicimus Deum, nos egemus, ipse uero nec benedictione nostra augetur, nec maledictione minuitur. Sed qui ei maledicit, ille minuitur, sic et qui ei benedicit, augetur. Et est prior eius benedictio in nobis, consequens uero est ut nos eum benedicamus. Eius benedictio est quasi pluuia, nostra uero est quasi fluctus. Multis autem modis rogant homines ab eo se benedici, id est, multiplicari. Alii enim in pecunia, alii in potentia, alii in gloria, alii in liberis, alii in agris, alii sic, alii sic. Et hec benedictio datur etiam inimicis. Est uero alia benedictio que reseruatur solis amicis. Illa autem benedictio temporalis commoditas est communis bonis et malis, quia datur et  bonis et malis, et aufertur bonis et malis. Si enim solis bonis darentur, putarentur mali Deum tantum esse colendum propter illa bona. Si enim solis malis darentur, dubitarent infirmi credere, et adhuc minus capaces regni Dei, quia timerent hec temporalia sibi deesse. Item si solis bonis auferrentur, id est, timor in infirmis esset; si uero solis malis auferrentur, putarentur ea uera esse bona, quorum ablatione plecterentur mali; et ideo communiter Deus dat et aufert ea bonis et malis. Bonis quidem dat, ut consoletur ipsos itinerantes, malis uero dat, ut per eos bonos admoneat alia bona esse eis querenda, que non sint cum malis communia. Cum dat ea bonis, non inde extollantur; et cum aufert, non frangantur. Cum dat, habeant ea, non ad damnationem, sed ad consolationem. Iste autem qui hic loquitur, qua benedictione ab eo rogat se benedici? Non utique temporali, quam non pro magno habet, sed illa alia quam seruat amicis, et quam dat solis  iustis, scilicet, ut illuminetur uultus eius super nos, quia hunc solem communiter illuminat super bonos et malos; et hanc lucem communiter uident etiam pecora cum bonis et malis. Sed hoc aliud lumen, quod solis iustis datur, scilicet quia beati mundo corde, quoniam ipsi Deum uidebunt. Pro hoc rogat iste qui hic loquitur, scilicet, ut uultum suum illuminet super nos, id est, ostendat nobis uultum suum, id est, uoluntatem suam, quid nos facere uelit, scilicet ut quod latebat nobis aperiatur, id est, ueritas preceptorum eius; et quod erat, sed absconditum nobis erat, illuminetur super, id est, reueletur nobis, per quod idem quod prius expressius dicitur. uel aliter: Illuminet uultum suum super nos, id est, ostendat nobis imaginem suam. Quasi dicat: Impressisti nobis, Domine, uultum tuum, fecisti nos ad imaginem tuam, fecisti nos nummum tuum. Sed non debet imago tua in tenebris remanere, et ideo mitte radios sapientie tue, ut depellat tenebras  nostras, et uultus tuus in nobis eluceat, id est, recognoscamus in nobis imaginem tuam, iuxta quod in Canticis canticorum: Si cognoueris temetipsam, o pulchra inter mulieres, id est, si attendis te ad imaginem Dei factam. Quasi dicat: O pulchra, id est, o pretiosa anima sanguine Agni immaculati redempta, attende quanti ualeas, cogita quid pro te datum sit. Dicamus ergo et optemus ut illuminet uultum suum super nos. uere uultus Dei, quem gestamus, sacra est in imagine sua. Iniqui autem nolunt imaginem Dei in se attendere, ut uultus eius super eos illuminetur, scilicet, ut dicant: Illumina, Domine, tenebras meas. Ac si dicant: In tenebris peccatorum sum, radio sapientie tue discutiantur tenebre mee, ut appareat uultus tuus; et si forte per me appareat, deformis effectus reformetur a te, quod formatum est a te. Cantemus ergo Domino Deo nostro, tanquam agricole, ut misereatur nostri et benedicat nobis, et illuminet uultum suum, non quantum ad se, qui nunquam fuit sine lumine, sed quia  uultus eius obscuratus nebulis peccatorum nostrorum, quasi infra nos erat; ideo illuminet ipsum in nobis, ita ut sit super nos, id est, ut excellentia eius appareat, et sic misereatur nostri. Quod bene diuersum est a superiori. In superiori enim misereatur prima accipitur miseratio, que est in initio, in isto uero intelligitur iam maior miseratio, quia subditur post benedictionem, id est, post fructum multiplicem. Quanto magis enim Deus dat alicui plura bona uel dona, tanto magis eius miseretur.

Ut cognoscamus in terra. Ad hoc, inquam, uultus tuus super nos illuminetur, et miserearis nostri, ut in hac terra, id est, in hac Idumea, terra inuia et inaquosa, in qua difficile est inuenire uiam; cognoscamus ergo uiam tuam, id est, uiam ad te ducentem, illam, scilicet, uiam, que dicit: Ego sum uia. Et ne aliquis in hac uia errare timeret, addit: Et ueritas. Item ne timeret deficere, subdit: Et uita, scilicet,  in qua requiesces, et non deficies. Et que sit illa uia, subsequenter exponit, scilicet, cognoscamus salutare tuum, id est, Saluatorem tuum Christum non tantum in Africa, sed in omnibus gentibus.

Confiteantur tibi populi, Deus. Quia optando dixit: Illuminet uultum suum super nos, ut uiam cognoscamus, ideo ut certos nos faciat se esse exauditum, hortatur nos ut confiteantur, quasi iam cognita uia dicens: O Deus, populi Iudaici confiteantur tibi peccatum suum, et confiteantur. id est, laudent gloriam tuam, et etiam alii omnes populi, gentiles, scilicet, confiteantur iniquitatem suam, et misericordiam tuam. Gentes enim super misericordia Deum honorare, Apostolo teste, accusent se, glorificent te, reprehendant se, laudent te. Inueniat te homo punitorem suum, ut exhibeat se salutare tuum. Quare times confiteri? Noli timere confiteri, quia confessus saluaberis, tacitus damnaberis. Et quia hec talis confessio  non est ad penam, sed ad ueniam, ideo subdit: Letentur gentes quelibet, si confitentes interius; et exsultent exterius, id est, plenariam letitiam habeant. Quasi dicat: Plangunt ante hominem iudicem confessi latrones, letentur uero ante Deum confessi fideles. Et unde debet letari, unde exsultare? Ex ipsa, scilicet, confessione, quia ad hoc queris confessionem, ut liberes humilem. Et etiam propter iudicis dignitatem, quoniam tu, scilicet, quem nullus fallit, nec pecunia corrumpit, in iudicio, iudicas  tandem omnes populos in equitate, scilicet, ut qui se punierunt, non punias, qui uero se non punierunt, illos tu punias. Et quia gentes distorte et praue potius ex equitate illa iudicii possent habere causam tristandi, quam letandi, ideo causam premittit ad illud. Quasi dicat: Ideo ex tam equo iudicio tuo gentes debent letari et exsultare, quia tu in terra, id est, in hac uita terrena, que plena erroribus est, sic dirigis gentes ut iudicium, quamuis  equum, non oporteat eas timere. Et quia gentes directe iam in fide ambulantes, iam bona opera in Christo facientes, per hoc mare nauigant, et marina aqua per minutissimas rimas atque cauernulas in nauim intrat, et sentinam facit, ne nauim impleat, ne nauim opprimat, quotidie exhaurienda est sentina hec orando, eleemosynas faciendo, ieiunando, et puro etiam corde dicendo: Dimitte nobis debita nostra sicut et nos, et cet. Quapropter egregius iste orator et excellentissimus predicator et hortator, uersum quem superius pro prima et difficili confessione posuit, pro hac confessione secunda, que pertinet ad quotidianam ablutionem pedum, repetit dicens: Confiteantur tibi populi, Deus, Iudaici; confiteantur tibi etiam populi omnes. Et debent confiteri, quia terra, id est uita nostra, que prius plena spinis erat, et tribulos germinabat, dedit iam fructum suum, id est, bona opera feeit humiliando se et confitendo. Quem quidem fructum non dedisset, nisi compluta a nubibus illis esset, de quibus dictum est: Mandabo  nubibus meis, ne pluant super meretricem illam. Per quas nubes Dominus et tonat minis, et coruscat miraculis, et compluit uerbis. Timeamus ergo eum per illas nubes tonantem siue coruscantem. Excipiamus ergo compluentem, et ut terra semper fructum det, ideo benedicat nos, id est incrementum nobis Deus det Pater.

Benedicat nos Deus noster. Id est, Filius factus particeps infirmitatis nostre, ut et nos fieremus participes glorie sue. Benedicat nos etiam Deus, id est, Spiritus sanctus, cum Patre et Filio unus Deus. Solet etiam hoc sic dici: Terra, id est, caro nostra, uirgo scilicet Maria, dedit fructum suum, quia genuit Saluatorem et nostrum et suum. Unde benedicat nos Deus Pater illius fructus. Benedicat nos Deus noster, id est, ipse fructus. Benedicat nos Deus, id est, Spiritus sanctus. Et in hac benedictione metuant eum omnes fines terre, metuentibus eum caste. Quod ita factum est, impleuit Deus Pater totum orbem Filiis suis coheredibus  unigeniti sui, et in regnum adoptatis. Unum quidem genuit, sed unum esse noluit: quia multos fratres fecit ei non gignendo, sed adoptando.



IN PSALMUM LXuII. In finem psalmus Cantici ipsi Dauid.



ARGUMENTUM.

Cum arcam testamenti post crebras migrationes tandem Dauid ad se grandi exsultationis ambitu transferret, carmen hoc cecinit, memorque itineris illius et transductionis quondam in eremo, quasi ex persona principum illius temporis psalmum composuit. Ipsum uersum in capite ponens, quem et Moyses tunc, quoties in signum profectionis arca mouebatur, decantare solebat. Aliter propheta resurrectionem Christi et posteriores glorias annuntiat.



EXPLANATIO.

Dauid Dominum designat, quem et finis pronuntiat;  longus psalmus, et quinque diapsalmatibus prenotatus, per que nos diuisiones impressimus. Totus autem psalmus per mysticas similitudines loquitur, qui sacramentis euangelicis plenus, et ascensionis Christi descriptione monstratur esse precipuus. Primo ingressu psalmi propheta dicit, que inimicis Domini accidant, uel que fidelibus in futura iudicatione contingant. Secundo uirtutes significat, quas contulit populo Iudeorum, ac deinde dicit quemadmodum ex his perfecit Ecclesiam. Tertio per montis speciem designat Dominum Saluatorem, commemorans que beneficia prestiterit Ecclesie, quando eam resurrectionis sue munere subleuauit. Quarto inimicorum Domini superbiam conquassandam esse pronuntiat, et conuersiones et martyria ab utroque sexu, et ex pessimis dicit esse facienda, cum aduentus Domini mundo Saluatoris illuxerit. Quinto dicit in Ecclesiis Dominum debere benedici, ubi Apostoli et Christus ipse predicauit, supplicans ut dona que dedit fidelibus suis, conseruare dignetur. Monet etiam ut uelociter  ad Dominum ueniant, qui in hoc mundo tanquam in Aegypto et Aethiopia commorantur. Sexto ingressu uniuersitatem monet, ut psallat Domino Christo, qui iam resurrectionis sue miracula patefecit, ac deinde psalmum Dominica laude conclusit.



COMMENTARIUS.

Exsurgat Deus, dissipentur. In finem Psalmus Cantici ipsi Dauid. Hec uerba referuntur in finem temporum, attributa ipsi Dauid, que uere sunt Psalmus Cantici. Canticum teste B. Augustino proprie laus illa dicitur, que ore profertur. Psalmus uero modulatio illa dicitur, que in musico instrumento, quod Psalterium uocatur per pulsum neruorum et tactum digitorum conficitur. Accipitur autem canticum pro mentis intelligentia, scilicet quoniam bene anima in se agit sancte meditando et cogitando. Quia dicitur, Et cogitatio sancta seruabit te. Quod soli Deo notum est, quia ipse solus uidet cogitationes nostras. Psalmus quoque accipitur pro exteriori operatione, que  proximis etiam innotescit. Quoniam uero hec duo coniunguntur, ut Canticum precedat intelligenda est talis operatio, et talis laus, que pertinet ad internam aggratulationem, uelut hic est. Talem enim hymnum dicere, et ita cum Deo suo insistere, procedit ex intima aggratulatione, quia sancti de priori populo per sanctum propheticum preuidentes Christum futurum in carne, et pro nobis moriturum et resurrecturum, ascensurum et Spiritum sanctum missurum: et sic locum sanctum Dei, id est, Ecclesiam constituendam aggratulantur de tali institutione, et sic hymnizant. Sic agunt cum Domino Deo suo, et hortantes nos ut etiam nos inde aggratulemur: quia pertinet ad saluationem nostram, ut hymnum dicamus, ut tandem ad ueram aggratulationem et laudationem sine fine perueniamus. uel si, ut quidam uolunt, de futura resurrectione hic agatur, dicemus quia sancti predicti attendentes illam ueram resurrectionis gloriam, hortantur nos ut nunc cantemus,  nunc psallamus ut ad illam perducamur. Iuxta uero priorem intentionem tale est, quasi dicat: ueniat quod futurum est, fiat quod promissum est. Moriatur homo, et exsurgat Deus et homo, et dissipentur inimici eius: et factum est ita, exsurrexit Christus, qui est Deus super omnia benedictus, et inimici eius Iudei, in quo loco odium contra eum erexerunt, et ubi regem suum crucifixerunt, a Romanis debellati, et inde captiuati per totum orbem dispersi sunt. Etiam non oderunt eum quem non uiderunt, id est, Christum, sed tamen timent quem presentem habent in suis in quibus ipse apparet. Et inde factum est quod sequitur, scilicet ut qui olim oderunt eum, modo fugiant a facie eius. Fuga enim proprie dicitur timor animi. Fugiunt eum namque spiritualiter, non corporaliter. Quomodo enim corporaliter fugere possunt eum, qui ubique presens est, et de quo dicitur: Quo ibo a spiritu tuo, et quo a facie tua fugiam? Fugiunt quidem eum non corpore, sed animo; fugiunt  eum non latendo, sed timendo; nec timent faciem illam quam non uident, sed timent illam quam presentem habent, scilicet illam de quo dictum est: Amodo uidebitis Filium hominis uenientem in nubibus celi. Qui enim prius per se ipsum locutus est, loquetur per nubes, id est, per precones. Et hanc faciem eius, scilicet precones, in quibus apparet et loquitur, et Ecclesiam eius totam timent Iudei, quia et eis partim subiecti sunt, et quia abhorrent omnem Christianam religionem.

Sicut deficit fumus. Dissipentur inimici Iudei, et deficiant sicut deficit fumus. Fumus ab igne surgens in altum ascendit, et sic deficit: sic Iudei ab igne odiorum suorum in superbiam elati super Christum clamauerunt, Crucifige, crucifige eum. Et capto insultauerunt, ac pendentem irriserunt. Sed unde uictores timuerunt, mox uicti euanuerunt, et sic defecerunt, quia nichil effectum dederunt. Sequitur:

Sicut fluit cera a facie ignis, ita pereant peccatores  a facie Dei. Licet istud in bonum de Iudeis possit accipi, hoc modo Sic pereant peccatores Iudei: a facie Dei, id est, per precones. Hoc est, sic diffluat duritia cordis eorum in lacrymis penitentie per ignem constantie sanctorum martyrum, uel quorumlibet illorum de quibus est, spiritu feruentes, Domino seruientes, sicut cera igni adhibita fluit. Et hoc sit dictum quantum ad quosdam Iudeos, scilicet qui accedentes ad apostolos dixerunt: Quid faciemus, uiri fratres, etc. Iuxta quod sequens uersus ita simpliciter continuabitur. Et facti iusti epulentur, etc. Liquet, inquam, ita posse dici, tamen maxime uidetur eis minari hic eternum supplicium, scilicet ut quando Dominus ueniet in maiestate Patris et sanctorum angelorum, uelut ignis ad cremandum malos, et ad illuminandum bonos. In igne enim est et calor etsplendor. Tunc peccatores Iudei in peccatis persistentes, remoti a facie Dei. Tollatur enim impius ne uideat gloriam Dei, pereant in eternas tenebras detrusi,  sicut fluit cera adhibita igni. Et tunc iusti ex opposito epulentur, id est, de certa refectione gaudeant et exsultent in conspectu Dei, id est, quia Deum facie ad faciem conspicient et delectentur tunc, id est, in letitia sine tristitia. Nunc enim iusti letantur, sed non sine tristitia. Quia dicitur eis, Seruite Domino in timore, et exsultate ei cum tremore. Et alibi: Cum timore et tremore uestram ipsorum operantes salutem. Et ideo nunc non est uera letitia, sed tunc erit uera letitia, quando nunquam amplius occurrit tristitia. Potest etiam hic idem uersus dici de presenti, secundum priorem in bono sententiam sic: Peccatores facti iusti epulentur, id est, uerbo Dei tanquam dulci epulo reficiantur, et exsultent in conspectu Dei, id est, in corde: ubi conspicit eos Deus, et ab eis conspicitur, et in hac letitia delectantur. uera enim letitia est cognoscere Deum. Potest quod a principio dictum est, non solum ad Iudeos, sed ad omnes etiam inimicos referri, ut sic dicatur: Moriatur homo, resurgat Deus et homo, ascendit et misso Spiritu sancto  exsurgat in notitiam gentium, et quicunque inimici eius dissipentur bona dissipatione, scilicet ut ex inimicis fiant amici. Et qui oderunt eum, id est, odientes Christianum nomen fugiant a facie eius, scilicet fugiant a facie irati ad faciem placati. Et sicut fumus in altum elatus deficit, sic ipsi deficiant et comprehendantur in superbia sua. Qui autem id nolunt, scilicet peccatores in peccatis persistentes sic pereant, tandem remoti a facie Dei, sicut fluit cera a facie ignis. Et e contra iusti epulentur, ut supra dictum est. Tertio quoque modo series hec a principio legitur, ut totum ad nouissimam resurrectionem referatur, et sic dicatur: Moriatur quidem homo, et resurgat Deus adhuc ut homo: tandem uero conueniet ad iudicium in maiestate Patris et sanctorum angelorum exsurgat, id est, manifeste surgat et appareat omnibus uerus Deus, et dissipentur inimici eius tunc sicut uere grauiter dissipabuntur, quia damnabuntur: et ita dissipentur, ut a facie eius remoti omnes qui oderunt  eum, fugiant, id est, si non spe redeundi ab ipso recedant. Proprie enim fugere dicitur, quando reditus desperatur. Et ideo plus dicit hic quam prius. Possent enim ad tempus dissipari, et item restitui. Quare subiecit, Fugiant et deficiant tunc in superbia sua, sicut deficit fumus. uere enim deficiet, qui a uero esse separabuntur, et peccatores repulsi a facie Dei. Tollatur enim impius ne uideat gloriam Dei, sic pereant adhibito igne districte sententie, sicut fluit cera adhibito igni. E contra autem iusti epulantur, etc.

Cantate Deo. Istud iuxta predictas sententias continuatur eodem modo; sic scilicet. Ut uos exsultetis et delectemini et hic et in futuro, ergo cantate Deo, id est, ad laudem Dei, et dicite psalmum nomini eius, non uestro glorificando. Ille Deo cantat, cuius cor sancte meditationi et cogitationi semper inuigilat; psalmum uero dicit, qui extrinsecus bona opera facit ad edificationem proximi. Et quasi dicat: Cantando et psallendo facite ei iter in uobis et in aliis, id est,  preparate uiam Domino, scilicet ut per speciosos pedes Euangelizantium peruia fiant ei corda credentium. Et dico qui ascendit super occasum, id est, qui deuicit mundum, quia morte sua destruxit omnem nostrum occasum, id est, mortem nostram. uel aliter: Oriens dicuntur omnes illi, qui fidem acceperunt et bona opera faciunt: occasus uero sunt omnes illi, quibus uerus sol iustitie occidit, quorum intellectus et ratio sunt obscurata, et ideo opera eorum mortua. Super hos Dominus ascendit ita, quod occasum in eis superat, quia hos etiam tales gratia sua illuminat, et bona in eis facit opera. Talis enim Mattheus fuit, quem de teloneo Dominus assumpsit, et Paulus, quem ab Ecclesie persecutione retraxit, et patronum Ecclesie fecit. Et merito ascendit ipse super occasum, quia illi est nomen Dominus specialiter, quia Dominator est omnium, et redemptor omnium. Dixit, iter facite ei. Et quia qui faciunt iter, multa mala patiuntur, quia omnes qui uolunt pie uiuere in Christo, necesse est ut persecutionem  patiantur. Maxime qui sic pie uiuere insistunt, ut et iuste uiuant. Pie quidem quantum ad Deum, iuste uero quantum ad proximum. Quem uerbo admonet et exemplo, ideo subdit, Exsultate in conspectu eius. Quasi dicat: Et si exterius contristamini, tamen exsultate in conspectu eius, id est, in interiori uestro, ubi ipse conspicit, spe scilicet gaudentes et tribulationem patientes. uos dico tamen exsultate, quia turbantes uos non exsultabunt, imo turbabuntur. Quia portabit iudicium quicunque est ille, remoti a facie eius, id est, Domini, eius dico patris orphanorum, id est, qui consolatur orphanos, et qui iudex, id est, defensor uiduarum. Orphanos uocat illos quos gladius uerbi Dei diuisit a mundo quasi patre, quasi consolatore, ita ut sint separati a societate secularis spei. Per uiduas uero accipe plus, illos scilicet qui cum prius carnalibus essent dediti, iam penitus sunt ab omni carnali delectatione separati, sicut uidua dicitur mulier illa, que prius iuncta uiro, modo est  a uiro uidua et diuisa. Et ne hi tales quos uiduas et orphanos uocant, uiderentur desolati, ostendit quod non sunt desolati: quia ipse consolatur eos, faciendo ipsos locum suum sanctum, et inhabitando in eis. Quod sic dicit: Deus ens in loco suo, id est, in fidelibus suis, qui sunt locus sanctus suus, id est, a se constitutus. Et per quod constitutus? per hoc scilicet, quia facit eos unius moris, id est, unanimes et sibi consentientes. Iuxta illud: Multitudinis credentium erat cor unum et anima una. Deus dico ens in loco sancto suo facit illos quos fecit unius moris, per hoc quia sunt unius moris, in domo habitare, id est, firmiter Ecclesiasticis inherere.

Qui eduxit uinctos. Ostendit quomodo facit inhabitare, scilicet quia uinctos, id est, sedentes in tenebris et umbra mortis eduxit: quia uincula peccatorum suorum soluit, et hoc in fortitudine scilicet, ut qui prius ligati impotentes erant, soluti potentes sint ambulare in uia preceptorum Dei. Et similiter eduxit  eos, qui exasperant eos, in hoc scilicet, quia habitant in sepulcris, id est, qui preeligunt habitare in corpore, id est, in carnalibus delectationibus, et acquiescere carni et sanguini et mortuis operibus in quibus putrescunt et fetent sicut cadauera in sepulcris. Ut sint illi de quibus dictum est: Mortuo quasi non sit perit confessio. Et, Computruerunt iumenta in stercore suo. Et, Peccator cum ceciderit in profundum iniquitatis, contemnet. Illos, inquam, et hos etiam perditissimos educet Dominus, quia aliud est desiderare iustitiam uelut uincti faciunt: aliud est impugnare iustitiam, quod eorum est qui habitant in sepulcris: aliud est a malo uelle liberari, aliud est malum defendere et nolle confiteri. Sed tamen Dominus qui mirabiliter hoc operatus est in corporibus, quia et mulierem decem et septem annis languentem a sua infirmitate soluit, et Lazarum iam quatriduanum de sepulcro. Potens est mirabilius hoc operari in moribus, quia faciet et de uinctis et de sepultis idoneos, quibus  construatur locus sanctus eius.

Deus cum egredereris. Conuertit se ad ipsum Dominum. Quasi dicat: uere educes uinctos et sepultos, quia tunc cum egredereris in conspectu populi tui, id est, ut conspiciaris a populo tuo, id est, a te soluto et resuscitato. Egressus Dei est, cum apparet in operibus suis, non quibuslibet, sed illis qui nouerunt intueri opera eius non uisibilia, sed inuisibilia, id est, gratiam illam qua et soluit uinctos, et suscitat sepultos. Cum inquam egredereris, et cum pertransires uel in desertum uel iam ens in deserto, id est, in gentibus que gentes desertum erant, quia nec legem nec prophetas acceperant. Cum, inquam, hoc erit, tunc terra non dico mota est, sed mouebitur, id est, terreni ad fidem excitabuntur. Sed ideo preteritum ponit, quia quod futurum est, ita certum Spiritui sancto, sicut quod preteritum est. Et ideo mouebitur terra, quia celi de quibus dictum est: Celi enarrant gloriam Dei, distillauerunt  euangelicam gratiam. Et hoc non a se, sed a facie Dei, id est, per  illum, quia ita presentialiter inhabitabit illos, ut facies eius in ipsas appareat. Et quia illi celi sunt etiam montes, ideo quos prius per celi pluraliter significauit, nunc singulariter per montem significat dicens: Sinai distillabit a facie Dei. uel per Sinai significare possumus Paulum, per quem lex que data est Moysi in monte Sina, gentibus principaliter est data. Quia etiam emulator legis fuit, commodius conuenientiam utriusque legis docere ualuit, quem ideo de aliis excepit dicens: Sinai, id est, Paulus distillabit, quia plus laborauit. uel si ad interpretationem recurramus, Sina interpretatur mandatum, uel mensura. Et celi illi distillauerunt Sina, id est, mandatum, quia precepta legis spiritualiter docuerunt. Potest et sic dici: Celi distillabunt euangelicam gratiam. Et hoc non ex se, sed a facie Dei Sinai, id est, Dei legis, id est, qui sicut fuit dator legis, sic fuit etiam dator benedictionis, id est, gratie legem dedit, ut terreret, de humanis uiribus presumentem;  benedictionem uero dedit, ut saluaret in se sperantem et credentem. Distillabunt, inquam, a facie Dei, non cuiuslibet, sed Dei Isrel, id est, illius qui est Deus ueri Isrelitici populi. Sed similiter in omni sententia predicta dicetur.

Pluuiam uoluntariam. Celi, inquam, distillabunt et hanc pluuiam, id est, euangelicam gratiam, quam ipsi distillabunt non ex meritis nostris, sed ex bonitate tua datam, iuxta illud: uoluntarie genuit nos in uerbo ueritatis. Illam, inquam, pluuiam segregabis, id est, seorsum dabis hereditati tue, id est, solis credentibus in te, non enim omnium est fides. Et quia dabis, ideo hereditas illa infirmata est  id est, recognoscet peccatum suum, et infirmitatem suam confitebitur; tu uero perficies eam in donis spiritualibus, quia superbis Deus resistit, humilibus autem dat gratiam. Possunt quoque tres hi predicti uersus simpliciter dici ad historiam sic. Quasi dicat: Educes, inquam, Domine, uinctos in sepulcris  habitantes. Et quod tales educeres, hoc presignasti tunc, cum filios Isrel de Aegypto eduxisti, quia cum egredereris, id est, cum manifeste appareres in conspectu populi tui, id est, conspectus a populo tuo in columna nubis in die, in columna uero ignis in nocte. Per quod presignabant quia precessurus erat suos in nube carnis, et in lumine diuinitatis, scilicet, ut uerus Deus et uerus homo intelligeretur ab eis. Per hoc uero quod in die in nube, in nocte in igne eos precessit, designabatur quod terribilis apparebit peccatoribus, qui per noctem designantur; iustis uero qui per diem intelliguntur, non apparebit terribilis, sed mitis, terribilior enim res est ignis quam nubes. Cum, inquam, egredereris sic, et cum pertransires hac et illac, deducendo populum tuum per desertum gentium, per quod designabatur eum passim per desertum gentium predicandum, tunc, inquam, terra mota est. Illic quidem mons Sina, hic uero gentilium corda. Et nimirum si terra, infimum elementum, mota, quia etiam celi, illud superius elementum,  quodammodo moti sunt, quia distillauerunt manna, et hoc a facie Dei, id est, per presentiam et potestatem Dei, non cuiuscunque, sed Sinai, id est, illius Dei qui in monte Sinai Moysi locutus est, et legem dedit. A facie, dico, Dei Isrel, id est, illius qui uere preerat Isrelitico populo.

Pluuiam uoluntariam. Distillauerunt, inquam, celi manna, et hanc pluuiam uoluntariam, id est, ex beneuolentia, non ex meritis eorum datam, scilicet, manna segregasti tu, Deus, hereditati tue, id est, populo tuo, quia non sic fecit omni nationi. Et segregabis eam adhuc quantum ad significatum, id est, quantum ad euangelicam gratiam, quam soli dabis hereditati tue, et infirmata est ex pluuia illa hereditas tua, quia pre tedio illi celestis cibi murmurauerunt, desiderantes cibos quibus in Aegypto uti consueuerant; tu uero perfecisti eam hereditatem. uidetur potius debere dicere: Tu percussisti eam, quia in rei ueritatem de murmurationibus, de omnibus  illis qui educti erant de Aegypto, non intrauerunt terram promissionis, nisi duo, quia prius omnes perierunt. Sed tamen, licet non congrue, ad pueros eorum potest referri, in quibus perfecit heredititatem illam, sicut in apostolis et in aliis qui de eis electi sunt. Hic dicit beatus Augustinus, propter rationem predictam non ualere hanc sententiam ad litteram; sed quia hec omnia in figuram illi contingebant, ideo allegoriam tantum hic esse insistendam. Potest tamen in hac eadem sententia de littera ultimus uersus ita legi: Celi distillauerunt manna a facie Dei Sinai, id est, Dei qui in monte Sina legem dedit. Quam pluuiam uoluntariam, id est, legem, que pluuia fuit, quia duritiam cordis eorum molliuit, et quosdam fructificare fecit, et uoluntaria fuit, quia non ex meritis eorum, sed ex benignitate tua data fuit; illam, inquam, pluuiam et segregasti, quantum ad litteram, et segregabis, quantum ad spiritualem intellectum, hereditati tue. Et infirmata  est lex illa, quia infirmos fecit minando penam, non iuuando gratiam. Tu uero perfecisti eam legem, quia quod impossibile erat legi secundum carnem, id est, quod non poterat impleri secundum carnalem obseruantiam, fecisti ut facile impleretur secundum spiritualem intelligentiam. uel ita infirmata est hereditas tua per legem, quia, ueniente mendacio, reuixit peccatum, et quia per legem non fuit eis iustificatio, sed preuaricatio. Tu uero perfecisti eam hereditatem, quia, abundante peccato, et multiplicatis infirmitatibus eorum, accelerauerunt, ad medicum ingemuerunt, orauerunt ut, eo iuuante, impleretur, quod eo iubente non implebatur.

Animalia tua. Perfecisti, inquam, hereditatem, et in ea hereditate habitabunt animalia, id est, minores fideles, qui adhuc alendi sunt. Animalia, dico, tua, non sua, tibi subdita, non sibi, libera ad te egentia, non ad te sufficientia. Et ideo ibi habitabunt, quia tu, Deus, parasti, id est, paratum fecisti pauperi,  id est, cuique interius se pauperanti et humilianti in hereditate illa. Et hoc non in meritis eorum, sed in dulcedine, id est, bonitate tua.

Dominus dabit. Ostendit quem apparatum fecerit, et conuertit se ad nos. Quasi dicat: uere Dominus paratum facit animalibus suis, quia cibaria ministrat eis hoc modo: quia Dominus dabit uerbum, id est, doctrinam, qua cibentur animalia sua euangelizantibus in uirtute multa. uel in fortitudine illa qua eduxit uinctos, scilicet, ut ambulent in uia preceptorum. uel in multa uirtute, id est, in magna miraculorum exhibitione, iuxta illud: Domino cooperante et sermonem confirmante sequentibus signis. Dominus, inquam, dabit uerbum, qui est, Rex uirtutum dilecti, id est, qui uirtutes, id est, precones illos dilecti, qui sunt iam uirtutes, id est, in preconando fortes, regit ad hoc, ut sint tales. Et accipe dilectum illum de quo dictum est: Hic est Filius meus dilectus. Dilecti, dico, non cuiuscunque, sed specialiter dilecti et electi diuidere  spolia speciei domus.  Spolia proprie uocantur, que ab hoste auferuntur; speciosa uero domus est Ecclesia, ut habetur in Euangelio: Cum fortis armatus custodit atrium suum, in pace sunt omnia que possidet; si autem fortior illo superueniens uicerit eum, arma eius auferet, et spolia distribuet. Sicut factum est. uenit dilectus iste, id est, Christus in domum fortis, id est, in humanum genus, quod inhabitabatur a forti diabolo per Incarnationis mysterium, et deuicit fortem ipsum per Incarnationis Sacramentum. Et homo humanitatis cepit eum, quia ille credens eum hominem tantum, manum in eum misit, in quo nullum ius suum inuenit, et ideo iure perdidit illos, in quos ius habuit. Et filios diffidentie, quorum infidelitate prius utebatur fortis ille ad implendam uoluntatem suam, et per quos propinabat aliis poculum mortis. uasa, scilicet, illa Dominus ei abstulit, et peccatorum remissione mundauit, et donis spiritualibus sanctificauit; et deinde diuisit ea ad speciem domus eius, id est, ad  ornamentum Ecclesie, quia alios quidem dedit apostolos, alios euangelistas, alios prophetas, alios doctores et pastores, et reliqua.

Si dormiatis inter. uersus iste multipliciter, manente tamen eodem intellectu, construitur. Uno quidem modo sic: Dominus dabit uerbum euangelizantibus; uobis, dico, qui spolia entes diuidimini per manifestationem Spiritus, ad utilitatem speciei domus: si uos dormiatis inter medios, entes columbe deargentate. O uos spolia qui diuidimini per manifestationem Spiritus ad utilitatem speciei domus, si dormiatis inter medios cleros, tunc penne columbe deargentate dealbabuntur in Selmon. uel ita: O uos qui diuidimini, et cetera, si uos entes penne columbe deargentate dormiatis inter medios cleros, dum discernit celestis reges super eam, tunc dealbabuntur in Selmon illi qui remissionem peccatorum per gratiam acceperunt. uel ita: O uos qui diuidimini ad ornamentum domus, si dormiatis inter medios cleros,  eritis penne columbe deargentate. Inter has autem constructiones hec ultima et prima meliores sunt, et secundum eas beatus Augustinus, et alii sancti potissimum hunc uersum exponunt. Quod autem dicit, Inter medios cleros, Greca positio est, quia quod Latinus dicit Inter me et te, hoc Grecus dicit Inter medium meum et tuum. Dicunt quidam duos cleros duo esse testamenta, ut per idem quod efficitur id quod efficiat accipiatur. Per testamentum enim datur hereditas, et cleronomia Grece hereditas dicitur, Cleronomos uero heres. Cleros autem est sors, et sors pro hereditatis parte accipitur. Unde preceptum est ne Leuitis inter fratres daretur sors, id est, pars hereditatis, quia de decimis aliorum debebant sustentari. Columba autem de qua hic dicitur, est Ecclesia, de qua in Canticis canticorum habetur: Una est amica mea, columba mea, et reliqua. uocatur autem Ecclesia columba propter innocentiam, et propter frequentem gemitum, et propter  multa similia. Et hec columba, id est, Ecclesia, est deargentata, id est, nitore diuini eloquii erudita. Cuius penne sunt sancti predicatores, dicti penne duabus de causis, scilicet, quia et predicatione eorum gloria Ecclesie sublimatur, et quia ipsi in altiora eleuantur. Unde unus ex eis dicit: Siue mente excedimus Deo, et tamen compagini Ecclesie quantumcunque sublimetur coherent. Unde subdit: Siue sobrii sumus uobis. Dormitionem uero solet diuina Scriptura pro morte accipere, ut ibi: Ego dormiui et somnum cepi, dormiui conturbatus. In hac autem sententia dormitio simpliciter pro quiete, ut sit dormire inter medios cleros, id est, inter duos cleros auctoritatibus duorum testamentorum acquiescere, et sic documentorum eorum concordie dare, scilicet, ut quando aliquid ex his profertur aut probatur, omnis contentio pacifica quiete finiatur. Et sic uidentur admoneri euangelizantes uirtute multa, tunc eis dari uerbum ueritatis, ut perfecte possint euangelizare, si duorum testamentorum auctoritas ab eis non relinquatur.  Et erunt penne columbe deargentate, quorum predicatione gloria Ecclesie sublimetur. Et posteriora dorsi eius columbe erunt in pallore auri, posteriora dorsa eius intransitiue accipe illam partem dorsi, qua onus subigitur inter scapulas, scilicet, ut Grecus habet, ubi quedam aues, ut aquile, pullos suos solent portare. Et est ea regio retro, que est circa cor, ubi ale figunt radicem. Unde per posteriora dorsi hoc solum notatur, quia subit onus. Et per alas precepta gemine caritatis, per aurum uero sapientia, id est, boni mores significantur. Que sapientia ad hoc pertinet, ut sapienter onus subeatur, id est, subeatur illud tantum onus, quod subeundum est, scilicet, iugum Christi, quod non deprimit, sed erigit. Pallor autem auri uiror est auri, quia aurum natiuum habet ruborem, et ideo si pallor ei accedat, ex rubore et pallore conficitur uiror. Qui uiror designat caritatem, que semper uiret, quia de ea dictum est: Charitas nunquam  excidit. Per quam caritatem hoc efficitur, ut et precepta gemine caritatis facile impleantur. Et leue sit onus, quod subditur: quia quod difficile est nolenti, hoc facile est amanti. Et postquam per Spiritum sanctum, qui datus est nobis caritas diffusa est in cordibus nostris, amando liberaliter facimus, quod prius timendo seruiliter faciebamus, et facti sumus amici recti. Non enim uerus amicus recti est, qui si posset fieri, quod rectum est, nollet iuberi. Est et alia sententia, scilicet, ut per duos cleros non duo testamenta, sed duas hereditates in ipsis promissas accipiamus. ueteris enim testamenti hereditas est terrena felicitas; noui uero eterna immortalitas. Et accipietur hic dormire pro mori, ut superius dictum est, ut sit inter duos cleros dormire, sic uitam inter duas hereditates finire, ut neque ardenter appetamus terrenam, et patienter exspectemus eternam. Nam qui propterea Deo seruiunt, imo seruire nolunt, dum in hac uita felicitatem querunt, ab istis  somnis ablatus est, nec dormiunt. Inflammantibus enim cupiditatibus agitati in flagitia et facinora propelluntur, et prorsus non quiescunt desiderando ut acquirant, metuendo ne perdant. Qui autem audiet me, ait Sapientia, habitat in spe, et quiescit sine timore. Optima enim mors est, ut in cupiditatum cohibitione a terrenis, et in spe eterne beatitudinis, homo usque in finem perseuerans, huius uite diem claudat extremum. Et sic dormire, id est, uitam finire inter duos cleros, et si nondum in re, tamen in spe eterne beatitudinis habitare, et eterne felicitatis cupiditate quiescere. Sicut enim morientes sunt penne columbe deargentate, quia in resurrectione rapientur obuiam Christo in era, et sic semper cum Domino erunt. Aut certe ideo sunt penne, quia quanto securius, tanto sublimius per eos Ecclesia diffamatur, et quasi quibusdam pennis excelse laudis attollitur. Et uere ex quo tempore reuelata est differentia duorum Testamentorum, sancti apostoli  et omnes electi hucusque sic dormierunt, ut et terreni regni cupiditatem contemnerent, et celestis regni beatitudinem desiderarent. Et quia tam bene domierunt, ideo his pennis uolitat Ecclesia, columba deargentata, et laudibus extollitur, quia hac eorum fama, posteri ad imitandum inuitati, dum sic dormiunt, penne adduntur, quibus Ecclesia predicetur et sublimetur. uariatur quoque quod sequitur in hac sententia, scilicet, et posteriora dorsi eius in pallore auri. Per dorsum enim labor presentis uite designatur, per posteriora uero eius uita sequens et merces laboris intelligitur. Que posteriora erunt in pallore auri, id est, in tanta letitia et gloria, que omnem aliam excellit, sicut aurum excellit omne metallum. Et sic per pallorem et aurum idem notabitur. Si autem diuersa facere uelit ita dicens: quia quanquam presens uita eorum sit in labore, posteriora tamen eius erunt in auro, id est, in regio decore. Aurum enim ad ornamentum regium pertinet,  quia corone inde fiunt. Et ita erunt in auro, quod in pallore, id est, in uirore auri, hoc est, in gloria indeficienti.

Dum discernit celestis reges super eam, niue. Eritis, inquam, penne columbe deargentate, hoc tandiu, dum celestis discernet reges super eam, hoc quantum ad posteriorem sententiam, quantum uero ad priorem sic continuatur: Dominus dabit uerbum uobis qui diuidimini per manifestationem Spiritus ad speciem domus, si dormiatis inter medios cleros; domiatis, dico, tandiu, dum celestis ille, scilicet, qui ueniens de celo est super omnes, uel qui ascendit non solum super materiales celos, sed et super omnes ordines angelicos, id est, dum Christus discernit reges super eam columbam. Reges accipit precones ueritatis, ita se et alios regentes, ut non regnet iam in eis peccatum ad obediendum concupiscentiis carnis; hos reges discernet Christus super columbam Ecclesiam, id est, super alios dando apostolos, alios euangelistas, alios sic, alios uero  sic. Et ne putaretur quod hi reges ex se hoc haberent, quod sic se regerent, ostendit unde habeant, scilicet, ex hoc quia dealbabuntur, id est, remissionem peccatorum accipient, comparabiles niui facti. uel dealbabuntur niue, id est, secundum niuem. uel positi in niue per candorem, iuxta illud: Si fuerint peccata uestra rubra ut coccinum, quasi nix dealbabuntur. Et hoc in Selmon, id est, per illum qui intelligitur per Selmon. Selmon est mons Palestine regionis, et interpretatur umbra. Umbra autem ex duabus rebus fit, scilicet, ex luce et interueniente corpore. Et ideo per Selmon, id est, per umbram designatur Christus ex duabus naturis unitus. Scilicet, illa que in principio apud Deum erat et in carne humana. Qui Christus obumbraculum, id est, defensaculum per gratiam Spiritus sancti, et protectionem corporis sui, facit omnibus in se credentibus ab estu incentiuorum et carnalium concupiscentiarum, iuxta quod gloriose uirgini dictum est:  Spiritus sanctus superueniet in te, et uirtus Altissimi obumbrabit tibi, id est, obumbraculum contra carnales concupiscentias faciet tibi. Quod uerissime sic fuit, quia ipsa non carnaliter concupiscendo, sed fideliter credendo Dominum concepit. Dixit quia in Selmon dealbabuntur, et quid sit Selmon exponit dicens quia est mons Dei. Ille, scilicet, mos de quo dictum est: Et erit in nouissimis diebus preparatus mons domus Domini. Et hic est lapis de monte excisus sine manibus complectentium, id est, Christus de Iudaico populo natus sine manibus complectentium. Ipse dico qui est mons pinguis ad corroborandos perfectos, et est mons coagulatus, ministrans scilicet coagulum, id est, doctrine lac ad nutriendos paruulos. Ipse uere mons pinguis, id est, plenus omnibus spiritualibus donis. Et quia sicut in Euangelio legitur, alii dixerunt hunc montem, id est, Christum, Ioannem Baptistam, alii Ioannem, alii Ieremiam, alii unum ex prophetis; monet nos propheticus  spiritus ne alios montes huic monti comparemus, quia et si alii montes coagulati sunt, quia nutrire paruos possunt, hoc non est ex se, sed ex hoc monte. Et dicit ita: Ut quid suspicamini montes coagulatos huic monti comparabiles? Utique non debetis, quia mons iste talis est, in quo specialiter bene placitum est Deo, nunquam male placitum. Quod beneplacitum, scilicet habitare ita, ut perfecte esset in eo. In eo enim, ut Apostolus ait, habitabit omnis plenitudo diuinitatis corporaliter, id est, integre et plenarie. Et ideo quia dicit, dico eum specialiter in hoc monte habitare, quia per istum habitauit in aliis. Nam iste Dominus, id est, mons iste principaliter habitauit in aliis montibus, perducendo eos in se finem, et per istum etiam Deus Pater habitauit in illis.

Currus Dei. Ideo etiam alios montes huic monti comparare non debetis, quia alii sunt currus huius qui est Deus. Illi enim portant ut currus, iste per  eos portatur ad notitiam hominum, qui currus multiplex est in decem millibus. Finitum pro infinito. Currus iste accipitur in omnibus predicatoribus ueri, a tempore gratie usque in finem seculi: et ideo subdit, quod non tamen est in decem millibus, sed etiam mille millia in curru illo. Et si tristantium exterius, quia multe tribulationes iustorum, tamen letantium interius. Et unde letantium? scilicet quia Dominus est in eis. Quomodo in eis? scilicet in Sinai, id est, in mandato non quocunque, sed in sancto mandato. Licet enim tristetur in portando, tamen letatur in mandato complendo. Qui dedit eis uelle, dat et pro bona uoluntate perficere. Mandatum enim sanctum uocat legem, de qua Apostolus: Lex quidem sancta est, mandatum sanctum et iustum, bonum.

Ascendisti in altum. Ideo, inquam, in curru illo sunt millia letantium, qui prius erant millia plorantium: quia cepisti captiuitatem, scilicet uel mortem qua captiui tenebamur, morte tua captiuasti, id  est, destruxisti, uel cepisti captiuitatem, id est, nos homines qui prius captiuati per preuaricationem Ade sub iugo peccati et mortis fuimus, et ita captiuitas diaboli eramus: nos inquam cepisti hereditatem tuam, quia principe illo deuicto, felici et libera captiuitate nos captiuasti, scilicet ut qui prius serui eramus peccati, et liberi iustitie, serui essemus iustitie, liberati a peccato. Et sic ascendisti in altum, scilicet ad dexteram Patris, ubi nos tecum consedere fecisti, et inde dona spiritualia hominibus misisti, in quibus quia tu eras uelut in membris tuis, eadem dona que dedisti accepisti. Est quedam alia sententia, que ad hanc sententiam plenius accedit, scilicet.: Dedit dona hominibus, que tamen in nulla translatione habetur. Sed ut ait beatus Augustinus, posuit eam ex sua auctoritate Apostolus. Potest tamen simpliciter sic dici, Accepisti dona in hominibus, non alia ab ipsis, sed ipsos homines. Et tunc sequens uersus erit ostensio, quos acceperit, scilicet non  credentes. Secundum uero priorem sententiam ita continuabitur: uere cepisti captiuitatem: nam accepisti non credentes Deum uerum, scilicet Deum inhabitare mentes hominum, id est, curare humana, per quod gentes intelliguntur, que uere Deum mortalia curare ignorabant, quia creaturam Creatori preponebant. uel si de Iudeis accipiatur, ita dicetur: Accepisti etiam desperatissimos, scilicet non credentes Dominum Deum, id est, uerbum Patris, quod et Deus est quia creator, et Dominus quia redemptor: inhabitare, id est, in homine Christo habitare. Hoc enim Iudei potissimum et negant, qui adhuc sunt, et negauerunt. uel ita accepisti, etiam Iudeos iustificantes se, et superbos qui non credebant Deum habitare in gentibus, quas immundissimas deputabant, et ideo omnino concorporationem non posse fieri confirmabant.

Benedictus Dominus. Attendens propheta, quia Deus et predictum currum in se finem perducit, et  captiuitatem nostram liberam feliciter per suam gratiam semper eduxit, erumpit in laudem, et dicit: Benedictus Dominus die quotidie, id est, ita in hac die, ut omni die. Habet quedam translatio, De die in diem: sed dicit beatus Augustinus, scilicet die quotidie, quia magis accedit ad uerbum quod in Hebreo habetur. Et ut apertius fiat, ponit unde benedictus, scilicet quia faciet nobis prosperum iter, id est, et currum in finem perducet, et captiuitatem nostram semper feliciter educet ille, qui est Deus salutarium, id est, saluationum nostrarum et interius et etiam exterius: et si nondum in re, saltem in spe, ipse dico Deus noster, id est, factus mortalitatis nostre particeps, ut nos diuinitatis sue faceret participes. Et quia Deus noster, ideo Deus faciendi nos saluos. Nullus alius enim si ipse non saluaret, saluare nos posset. Et ne aliquis diceret: Cur ergo patimur? cur morimur? subdit, Et Domini Dei exitus mortis. Quasi dicat: Quid misera mortalis conditio indignaris? quid conquereris? non habes indignari, sed  consolari. Ut enim patienter sustineas, non solum tribulationes, sed etiam mortem, habes conditionem, per hoc quia Domini Dei dico specialiter et absolute Domini est exitus mortis; quia non tantum tribulationes pertulit, sed etiam per mortem mundo exiuit.

uerumtamen Deus confringet. Quasi dicat: Licet dicam Dominum mortuum esse, non tamen humana superbia et carnalis arrogantia presumat de impunitate peccatorum, quia et si mortalis est, tamen omnipotens est, quia Deus, et ideo confringet non solum minores inimicorum suorum Iudeorum, sed etiam capita, scribas scilicet et Phariseos. uel capita inimicorum, ereas potestates possumus accipere, ipsos inimicos institantes. uel etiam per capita resupina ceruicositas erigentium se Iudeorum designatur. Et dicit pluraliter, capita, quia duo capita contra Dominum se erexerunt. Non enim caput exterius insultantes concuterent, nisi prius interius caput in eum concussissent. Et ideo dicit: Dominus  confringet capita, id est, elationem et ceruicositatem inimicorum suorum, et in bono et in malo: quia quorumdam ita ut humiliati saluentur, quorumdam in eternas tenebras precipitati damnentur. Confringet etiam uerticem capilli, id est, nimiam elationem perambulantium, id est, perseuerantium et delectantium se in delictis suis, ubi potius esset gemendum. Accipe autem hic alios et alios inimicos prius quidem in carne seuientes, hic uero diuinitatem ipsam lacerantes, id est hereticos. Quod notatur per hoc, quia ibi capita posuit: hic uero uerticem capilli, qui supra caput est, ponit. Est autem uertex capillorum sublimitas, quam quidem retorquendo capillos parant, ut erectum caput habeant. Sic et heretici non ignorantia, sed quadam arrogantia magisterium super alios sibi usurpant. Est et alia sententia Cassiodori, scilicet ut per capillos, qui gentiles sunt, uiles et tenues sententias: per uerticem uero uersutiam quamdam in eisdem intelligamus, Solent enim heretici  uiles sententias proponere, et in eisdem uersute et ualde ingeniose agere. Potest quoque uersus iste totus legi de ereis potestatibus, et sic Confringet in malo tantum accipietur hoc modo: Dominus et si mortalis, tamen quia Deus confringet capita inimicorum suorum, id est, damnabit non solum minores demones, sed etiam capita, id est, maiores. Sunt enim in malignis angelis sicut et in bonis: alii minores, alii maiores. Inimicorum dico perambulantium uerticem capilli circuientium, et summitatem capilli, qui facile mouetur si non aliquo sensu nostro: Hoc est, insensibiliter nos decipientium. Quare maxime cauendi sunt, et hoc faciunt in delictis, id est, ut persuadeant nobis delicta. Que delicta quia eis incitantibus fiunt, sunt non tantum nostra, sed et sua.

Dixit Dominus, Ex Basan conuertam. Iuxta primam sententiam, in qua homines inimicos accepimus est, hic ostendit, quomodo confringat inimicos Dominus,  et ait hic de altera confractione, scilicet de bona tantum: in fine uero aget de altera, id est, de mala. Secundum hoc uero quod inimicos tantum ereas potestates accepimus, non ita uersus iste continuatur: sed ad illud quod supra dictum est, scilicet quia prosperum iter faciet nobis. Quasi dicat: uere Dominus prosperum iter faciet nobis, id est, de captiuitate nos educet, quia Dominus dixit, siue in prophetis siue in dispositione sua hoc: Ego conuertam uel conuertar ex Basan, et conuertam in profundo, siue in profundum maris. Basan interpretatur confusio uel siccitas. Et illos qui in peccatis confusi sunt, uel ualde inde erubescunt ad se conuertit Dominus, uel ipse ad eos conuertitur: iuxta illud, Conuertimini ad me, et ego conuertar ad uos, dicit Dominus. uere enim publicanus ille de peccatis confusus erat, qui nec oculos ad celum leuare audebat, et ideo iustificatus in domum suam descenderat. Item illos qui sicci, id est, qui non se iustificant, nec aliquid sibi ascribunt, sed gratiam semper sitiunt, conuertit  Dominus: Pingues uero, id est, superbos et arrogantes non conuertit, sed auertit. Et sunt causa confusio, uel ipsa siccitas, quare conuertat. Unde dicit: Conuertam quosdam ex Basan, id est, propter Basan. Conuertam etiam existentes in profundo maris, uel tendens in profundum maris, per notitiam meam conuertam quos ibi inueniam. Profundum maris desperatissimos accipit, illos scilicet de quibus dictum est: Peccator cum uenerit in profundum iniquitatis, contemnet.

Ut intingatur pes tuus. Singula singulis redde. uere Dominus conuertes ex Basan: nam in tantum conuertes, ut fiant pedes in membris tuis: illi scilicet pedes, de quibus dictum est, Quam speciosi pedes euangelizantium pacem! Et euangelizantes certent usque ad sanguinis effusionem, hoc est quod dicit: Ut pes tuus intingatur sanguine. Rursus dicas: uere Domine conuertes in profundum maris, quia in tantum conuertes quod ex illis inimicis tuis erit lingua  canum tuorum, id est, erunt linguosi canes. Non illi de quibus Apostolus ait, uidete canes, uidete malos operarios: sed tui canes, canes scilicet laudabiles, non detestabiles: canes fideles pro domo Domini contra inimicos latrantes. Canes loquaces, non mordaces: quia hi canes non in dentibus, sed in lingua commendantur. Sunt enim et alii canes, canes scilicet muti, non ualentes latrare. Et conuertit se ad nos, quasi dicat, Nemo desperet de Domini misericordia, quia hoc scilicet quod inimici desperatissimi fiant tales canes, est ab ipso, id est, per eius gratiam et misericordiam.

uiderunt ingressus tuos. Quasi dicat: Per quid conuersi ex Basan erunt pes tuus, et conuersus et conuersi, ex profundo maris lingua canum tuorum? Scilicet quia uiderunt ingressus tuos, o Deus, id est, attenderunt precones, id est, alios ingressus, et illis se conformauerunt. uel uiderunt, o Deus, ingressus tui uel tuos, id est, cognouerunt itinera tua, scilicet cum  quanta humilitate in hunc mundum ueneris, et que operatus sis, ingressus dico Dei mei, id est, Creatoris mei, in hoc quod uerbum: et regis mei, in hoc quod homo. Qui scilicet Deus est in sancto, id est, uel in loco illo sancto, quem constituit de his quos per gratiam et misericordiam suam, et de uinculis peccatorum eduxit, et de sepulcro suscitauit. uel in sancto sanctorum, id est, in homine Dominico, in quo specialiter fuit. Unde Apostolus: Deus erat in Christo mundum sibi reconcilians.

Preuenerunt principes. Quomodo uiderunt ingressus tuos? per principes scilicet, id est, per apostolos qui preuenerunt, id est, precesserunt alios. uel secundum eam sententiam, ubi per ingressus precones accepimus, ita dicitur: uiderunt, inquam, ingressus tuos, id est, precones tuos, inter quos principes preuenerunt coniuncti psallentibus, id est, cum multis aliis a se conuersis: qui sunt psallentes, id est, per bona opera quasi uisibili instrumento Deum laudantes.  Ipsi dico in honorabili officio positi, scilicet in medio iuuencularum tympanistriarum tanquam precentores, omnia preuidentes, omnia disponentes. Iuuenculas nouellas uocat Ecclesias noua gratia decoratas, et a sanctis apostolis constitutas, quas easdem uocat tympanistrias. Tympanum enim ex sicco corio fit extento. Et ille Ecclesie sunt tympanistrie, quia carnem siccant, id est, macerant, et intentione meditationis bone et operationis sancte Deum laudant, et ne aliquis hoc audiens intenderet ad luxuriosos choros, ut ostendat quid uocet iuuenculas, subdit: In Ecclesiis benedicite. Quasi dicat, uos conuersi ex Basan et conuersi ex profundo maris, benedicite per bona opera Deo creatori et Domino redemptori in Ecclesiis, id est, in societate Ecclesiarum uos precedentium benedictione hausta de fontibus Isrel, id est, tali benedictione, id est, que non dissentiat a traditione sanctorum apostolorum, qui sunt fontes Isrel, id est, a quibus ueri Isrelite doctrinam ueritatis hauserunt.

 Ibi Beniamin. Inuitat eos ad societatem Ecclesiarum, commendans consortes et duces, quos ibi habebunt. Quasi dicat: Ideo in Ecclesiis benedicere debetis, quia ibi est Beniamin, id est, Paulus de tribu seuissima Beniamin natus, adolescentulus, id est, nouiter assumptus, et in hoc excessu mentis, id est, tunc quando percussus in uia a Domino mentem ita excessit, quod nec uidit aliquid, nec audiuit. uel ens in excessu mentis, quia tante est perfectionis quod mente Deo excedit. Iuxta quod ipse dicit: Siue mente excedimus Deo. uel etiam quia usque ad tertium celum in exstasi tanta raptus fuit, quod nescierit utrum in corpore an extra corpus factum sit hoc. De hoc Beniamin dictum est, Lupus rapax mane comedit predam, uespere diuisit spolia. Quod sic intelligendum est: Paulus mane in prima etate sua predam comedit, quia persecutor Ecclesie fuit: uespere autem, id est post conuersionem, spolia diuisit, quia quos uerbo predicationis diabolo rapuit, in diuersa  officia Ecclesie dispertiuit. Potest et ita dici, quia cum mane fuit ei, id est, cum lumen fidei recepit, tunc quasi predam comedit: quia ab illo quem persequebatur ut hostem, quasi in gratiam spiritualem accepit. Iuxta illud: Regnum celorum uim patitur, et uiolenti pectore rapiunt illud, et spolia illa, id est, eamdem gratiam quasi ui ab hoste captam diuisit in uespere, id est, inter gentes que quasi uesperum erant: quia ueri solis luce carebant. Potest autem, si ad interpretationem nominis aspiciamus, uersus iste largius accipi, ut sic dicatur: Ibi est Beniamin, id est, omnis potiorem partem, id est, dexteram petens. Beniamin enim filius dextre interpretatur. Beniamin dico adolescentulus, id est, gratia innouatus, et in excessu mentis positus, scilicet ut se hominem excedat in se Deum, eorum que retro sunt oblitus, in ea que ante sunt extentus. Preterea duces optimi sunt ibi: nam duces eorum, in Ecclesiis scilicet existentium, sunt principes de tribu Iuda, de  tribu Zabulon et de tribu Nephtalim, ut dicamus sanctos apostolos de his tribubus tantum assumptos. Quod auctoritate aliqua nec potest refelli nee confirmari. Si uero interpretationes nominum attendamus, aliter dicemus. Iuda enim interpretatur confessio. Et principes confessionis sunt sancti martyres, primatum in Ecclesia obtinentes, quorum precipua uirtus est confessio. Sed quia pro hac confessione multa eos pati oportet, ideo necesse est ut munitum locum intrent, id est, Zabulon. Zabulon enim interpretatur habitaculum fortitudinis. Et significatur per Zabulon Christus, qui est eis turris fortitudinis, scilicet si attendant et quid ipse passus sit, et quid acceperit, scilicet gloriam immortalitatis et impassibilitatis, et sperent eamdem mercedem. Tunc namque constantes facti sunt aliis, quibus exemplo sunt principes Zabulon, id est, principes fortitudinis. Et quia per hoc sequitur laudatio celestium gaudiorum, ideo sunt et principes Nephtalim.  Nephtalim quippe dilatatio mea interpretatur. Possumus quoque intelligere per Iudam fidem, per Zabulon spem, per Nephtalim caritatem. Merito enim duces aliorum sunt, qui fide in pura principes sunt. Et qui in spe certa, que facit hominem fortem, ne deficiat in tribulatione. Et qui in uera caritate, qualis ille princeps fuit, qui in ipsa passione pro inimicis dixit: Domine, ne statuas illis hoc peccatum. Et quia  et tales subditi, et tales prelati in Ecclesiis sunt: ergo uos conuersi expugnatis et uictis ex Basan, et de profundo maris benedicite Deo in excelsis. Et ut hoc a multis fiat, o Deus bonis principiis bonos exitus iungas, scilicet manda uirtutem tuam, id est, notifica hominibus illum qui est uirtus et sapientia tua. Christus enim Dei uirtus, et Dei sapientia. uel ut quidam libri habent, Manda uirtuti tue, id est, commenda et impone hoc uirtuti tue, ut se notificando sic te benedici faciat. Manda inquam docendo, et confirma uiuendo, subaudis in gentibus, hoc, id est, gratiam illam quam iam in nobis  primitiuis operatus es, tu dico incipiens a templo tuo, quod est in Ierusalem, id est, a populo credente in te, qui pertinet ad Ierusalem. A Iudeis enim salus processit, quia inde et electi apostoli et ipse Christus secundum carnem natus fuit. Et uere mandabis et confirmabis, quia reges offerent tibi munera. Potest et in fine prioris uersus fieri distinctio, et deinde dici ut prius, quod uere mandabis et confirmabis: quia reges uenientes a templo tuo in Ierusalem, id est, sancti apostoli electi de Iudeis offerent tibi munera. Que uero munera? Gratiosa quidem et acceptabilia, scilicet seipsos et secum alios conuersos.

Increpa feras arundinis. Offerent, inquam, reges munera. Sed quia multi bestialiter his muneribus obstrepent, Christianum scilicet nomen habentes, a fide uero dissentientes, id est, heretici. Ideo Domine increpa, per quos habes increpare, scilicet per precones tuos feras illas, id est, bestiales illos, que fere sunt arundinis: quia feritatem exercent in  arundinem, id est, in Scripturam sacram, quam praue interpretando dissipant. Ecce quod efficit  scilicet arundo pro Scriptura. uel si contentum pro continente accipiamus, scilicet arundinem pro luto, quia arundo loca diligit lutosa, tunc dicemus, quia illi fere sunt fere arundinis, immergentes scilicet se, et inuoluentes in luto ut sues: quia ueras et sanas sententias contemnentes, in falsum et erroneum intellectum se demergunt. uel fere ille sunt arundinis, id est, comparabiles arundinibus quia sicut arundo facile uento agitatur, ita ipsi facile omni uento doctrine circumferuntur. Sequitur:

Congregatio taurorum. Ideo dico ut increpes feras, quia multe erunt fere. Nam erit congregatio taurorum, id est, erunt multi tauri ceruicosi et indomitam ceruicem habentes, id est, heretici in uaccis populorum, id est, inter seductibiles animas de populis conuersantes, que eos sequantur ut uacce tauros. uel in uaccis bubalorum, id est, inter hereticas animas,  sicut uacce bubalorum, id est, syluestres uacce sunt conuersantes. Non enim aggrediuntur stabiles in fide, et fortes, sed infirmos et seductibiles. Unde Apostolus: Penetrant domos, et captiuas ducunt mulieres, oneratas peccatis, que ducuntur uanis desideriis, semper discentes, et nunquam ad scientiam ueritatis peruenientes. Et quod tales tauri erunt, hoc Deus utiliter suis faciet, scilicet ut ii excludant, id est, manifestos faciant eos, scilicet exclusores, qui probati sunt in argento, id est, in diuino eloquio. Unde Apostolus: Oportet esse hereses, ut qui probati sunt, manifesti fiant. Exclusores in argentaria arte dicuntur, qui de masse confusione formam alicuius uasis sciunt reddere. Similiter in diuina Scriptura exclusores dicuntur illi, quibus tantum ingenium datum est, ut quod obscurum et ambiguum est, sub certum intellectum possint redigere. Potest etiam dici, quod ad hoc permittet tauros illos esse, ut qui probati sunt in argento, id est, in diuino eloquio excludant eos, id  est, eliminent illos malos, et hoc sit eis ad gloriam. uel ut illi tauri excludant eos a uaccis, qui probati sunt in argento.

Dissipa gentes que bella. Ita dico increpa feras, ut dissipes gentes illas que uolunt bella, id est, que potius student contentioni quam correctioni. Gentes uocat illos eosdem, quos feras uocauit, id est, hereticos non propter nationum diuersitatem, sed propter sectarum uarietatem. Alii enim fuerunt Donatiste, alii Nicolaite, alii Ariani, alii Sabelliani, et plures alii. Et uere dissipabit gentes tales, nam per legatos reconciliationis et eterne pacis, id est, per precones sanctos hoc facies. Qui legati uenient ex Aegypto et Aethiopia. Talis legatus Apostolus fuit, qui dixit, pro Christo legatione fungimur, tanquam Deo exhortante per nos. Obsecramus uos pro Christo, reconciliamini Deo. Aegyptus interpretatur tenebre uel afflictio, Aethiopia uero nigra. Et designantur per hec duo gentiles, qui et tenebre erant, id est, obscuratum intellectum habebant: et afflicti cecitate erant,  quia creaturam Creatori preponebant, et denigrati pelle Aethiopum, id est, nigredine peccatorum erant, a quibus uere quia gentes predictas dissiparent uenerunt legati. Ut Augustinus, Hieronymus et similes alii. Et quomodo ex Aethiopia ueniant legati exponit, scilicet quia Aethiopia preueniet Deo, id est, ad honorem Dei. Manus eius, id est, uindictam futuram ipsius Dei. Quod est dicere: Aethiopia precedet uindictam Dei credendo, et cum crediderit, uenient ex ea legati. Potest et aliter hoc intelligi, quia dicit beatus Augustinus, quod eius in Hebreo refertur hic ad femininum, id est, ad Aethiopiam. Iuxta quod sic dicitur, Aethiopia adherendo Deo per fidem preueniet in hoc manus eius, id est, suas proprias manus. Hoc est opera sua, quia ex fide iustificabitur, cum non possit per opera iustificari. Unde Apostolus: Arbitramur per opera legis hominem non iustificari, sed per fidem. Abraham enim credidit Deo, et reputatum est ei ad iustitiam. Et priusquam iustificetur, uenient  legati ex ea ut prius.

Regna terre. Preuidens propheta et Iudeorum et gentium uocationem, communiter hortatur utrosque dicens: O uos Iudei uel gentes gratis uocati, et de terra regnum facti, cantate sancte meditando Deo Patri; psallite bene operando Domino Filio; psallite etiam Deo Spiritui sancto, Domino dico psallite, qui ascendit, etc. Potest et hoc totum ad Filium tantum referri, ut sic dicamus: Cantate Deo Filio, ut Deo, id est, Creatori uestro; psallite ei ut Domino, id est, Redemptori uestro; psallite ei etiam ut Deo, id est, resuscitatori uestro, qui uos conresuscitauit, et sedere fecit ad dexteram Patris, quod innuit cum dicit: Qui ascendit super celum celi. uel quia materialiter in illud celum ascendit, cuius ipse agnus lumen est, quod est super nostrum celum, quod est in medio aquarum, et ex ipsis aquis conglutinatum. uel qui ascendit super seipsum, qui est celum altorum celorum. Quomodo? Quia carnem humanam  inquam, etiam est celum, id est, summum illorum, de quibus dicitur: Celi enarrant gloriam Dei; illam, inquam, exaltauit super seipsam, quia cum natura eius esset tendere ad ima, fecit tendere ad summa, ipse dico tendens ad Orientem, id est ad Patrem qui ortus eius est. Iuxta illud: A summo celo egressio eius, etc

Ecce dabit uoci sue. Ideo dico cantate nunc, et psallite, quia si nunc non cantaueritis, tandem plorabitis. Namque ille qui ueniens iudicandus, dedit uoci sue uocem infirmitatis: ueniens iudicaturus, dabit uoci sue uocem uirtutis. Et qui uenit ut agnus humilis, rugiet ut leo terribilis, cum dicet suis: uenite, benedicti Patris mei: alienis uero, Discedite maledicti in ignem eternum. Et ecce, quasi dicat: Proximum est ut hoc faciatis. Tempus enim breue est, nec longum est putandum, quod habet exitum. Et quia et futurum hoc est, et iam imminet, ergo cantate, psallite: et sic date et in prosperis et in aduersis gloriam  ueram et gratiam Deo: quem merito glorificare debetis, quia magnificentia, id est, magnifica gloria eius erit super Isrel, id est, super omnes illos qui modo laborant, ad hoc ut sint Isrel, id est, uiri Deum uidentes: quia hos omnes glorificabit immortalitate et impassibilitate. Et uirtus eius, id est potentia eius apparebit euidenter in nubibus: quia tante dignitatis nubes ille, id est, sancti apostoli erunt, quod comparatione sua alios iudicabunt. Et ut ostendat quas nubes hic accipiat, subdit: Mirabilis Deus. Quasi dicat: uere magnificentia eius erit in Isrel, et uirtus eius in nubibus; quia Deus erit mirabilis in sanctis suis, id est, in remuneratione sanctorum suorum: Deus dico, Deus Isrel, id est, uirorum Deum uidentium. In quo uero mirabilis? In hoc scilicet, quia ipse plebi sue modo infirme, modo inualide dabit tandem in corpore uirtutem; quia dabit ei corpus configuratum corpori claritatis sue: et dabit ei fortitudinem, id est, constantiam in mente, ut amplius non patiatur defectum; quia tunc inimica destruetur mors, nec ultra  locus erit peccato. Et quia difficilem psalmum ad intelligendum, et prolixum, tandem, Deo adiuuante, peregimus, inde benedictus Deus.



IN PSALMUM LXuIII. In finem pro his qui commutabuntur, Dauid.



ARGUMENTUM.

Machabeorum personis causisque conueniens aptatur oratio. Aliter legendus ad lectionem Ione Prophete, et ad Euangelium Ioannis, uox Christi cum pateretur.



EXPLANATIO.

In finem ad Christum respicere nullus ignorat, qui attestante etiam Euangelio suam in hoc psalmo narraturus est passionem, qua commutabuntur credentes, exuentes ueterem hominem, et induentes nouum. Per totum psalmum ex forma serui loquitur Christus. Primo  capite deprecatur, ut saluus fiat a Patre, quoniam gratis a Iudeis est odio habitus. Secundo postulat a parte membrorum, ne decipiatur spes fidelium, in eius resurrectione confisa, omnia se dicens equanimiter sustinuisse, que ingerebant iniqui. Tertio precatur ut ipsius oratio exaudiatur, quatenus de luto istius seculi eius conuersatio immaculata liberetur scire, dicens Dominum quantis inimicorum appetatur insidiis, usque ad passionis exitum machinato discrimine perueniret. Quarto uirtute prescientie sue, que contingere poterant inimicis uentura pronuntiat. Quinto a forma serui se pauperem profitetur, unde et laudes se dicit redditurum paterne clementie, hortans fideles ut in Domino confidant, qui Ecclesiam suam de mundi istius aduersitate liberauit, et sanctis suis in ea perenni felicitate prospexit.



COMMENTARIUS.

Saluum me fac, Deus, quoniam intrauerunt aque. Presens psalmus attribuitur ipsi Dauid, id est,  Canticum: quia sunt in hoc psalmo uerba expressa, que in passione eius sunt completa, ut, Dederunt in escam meam fel, et similia. Et dicuntur pro his qui commutabuntur. Commutatio alia in deterius, alia in melius. Adam enim et Eua in deterius mutati sunt: qui uero ex Adam et Eua Christo coheserunt, in melius mutati sunt. Et commutationem in deterius iniquitas fecit, commutationem uero in melius, Christi misericordia prestitit. Huius commutationis in melius causa est et ipsa passio, id est, transitus Christi: quia nisi ille transisset qui descendit, ut nos liberaret uel subleuaret, nullo modo nos qui decideramus, transire possemus. Fit autem transitus iste de mundo ad celum, de terrena uita ad celestem, de mortali ad immortalem, de corruptibili ad incorruptibilem, de labore ad eternam requiem. Causam ergo commutationis nostre, id est, ipsam Christi passionem, nostramque in tribulationibus uocem in hoc psalmi contextu audiamus, cognoscamus,  ingemiscamus: et audiendo, cognoscendo, ingemiscendo commutemur, et commutati cum capite nostro dicamus, Saluum me fac Deus. Hortatur autem nos caput in hoc psalmo, ut per eius passionem et mercedem attendamus nostram quoque passionem et mercedem, et sic compatiamur, ut et glorificemur. Si enim compatimur, et conglorificabimur. Et orat sic pro se et pro membris suis: Deus Pater saluum me fac, restituendo me immortalitati. Saluos fac et meos, nunc interim interiori resurrectione, quousque etiam exteriori. Et necesse est ut saluos nos facias, quoniam aque intrauerunt usque ad animam meam. Aque dicuntur hic turbe Iudaici populi, quantum ad ipsum caput: quantum uero ad membra, dicuntur aque etiam quicunque persecutores Ecclesie. Quod autem dicit, Intrauerunt aque, ad similitudinem dictum est. Sicut enim aqua paulatim intrat, donec nauim submergat et inuoluat: sic ipsi Iudei paulatim inuoluentes se latenti odio, deinde consilium ineundo cum discipulo, tandem  etiam manifeste oppugnando, et super eum clamando Crucifige eum, intrauerunt, id est, preualuerunt usque ad animam non imitandam, sed demergendam et destruendam eorum reputationem: sic et de membris suo modo dices.

Infixus sum in limo. Ideo aque preualuerunt mihi, quia ego sum infixus in profundo limo. Homo factus a Deo de limo, per preuaricationem uero factus est profundus limus. Profundus quidem propter multiplices penas peccati. In hoc limo profundo infixus ipse fuit, quia humanam naturam suscepit. Et ideo dicit: Infixus sum in limo profundo. Et ideo non est mihi substantia, id est, subsistentia aliqua, ut per me possim demersus ab aquis illis subsistere, nisi tu resuscites me.

ueni in altitudinem maris. Infixus sum, inquam, in profundo limo, et hoc non ex aliqua necessitate, quia ego ueni ex propria uoluntate, non ex coactione, in altitudinem maris, id est, assumpsi humanitatem  alte propter penas peccati amaricantem. Idem enim in hac est limus profundus, et maris altitudo. Possunt et aliter hi duo uersus non incongrue exponi. Quasi dicat: Infixus sum in limo profundi, id est, terra tradita est in manus peccatorum. Homo ut prediximus factus est de limo, sed per preuaricationem factus est profundus limus. Quisquis uero preter originalia peccata immergit se in actualia, quanto plura committit, tanto profundiorem hunc limum reddit. Hunc limum protrahentem ad aliquam iniquitatem, si quis contemnit, limum suum aurum facit, quia tandem in celestem habitum mutatus equalis fit angelis Dei. In hoc limo profundo infixus est Christus, quia corruptio nature non solum per originalia, sed etiam per actualia fuit causa quare infixus fuit. Et ideo dicit: Infixus sum in limo profundi, id est, hesi ibi, quia captus sum, cesus, flagellatus, crucifixus. Et hoc ideo, quia non est substantia in me, id est, quia non ostendi eis diuitias  diuinitatis mee, sed formam paupertatis humane. Substantia enim pro diuitiis poni solet. Diuitie enim sunt in hoc, quia non rapinam arbitratus est se esse equalem Deo, cui uere equalis, ceternus et consubstantialis secundum uerbum est. Paupertas uero eius in hoc fuit, quia se ipsum exinaniuit, formam serui accipiens, habitu inuentus est ut homo. Qua paupertate diues fuit, quia nos multis diuitiis repleuit. Cum enim diues esset, pro nobis pauper factus est, ut nos paupertate sua ditaret. uel aliter: Substantia dicitur quidquid a Deo creatum est, et homo creatus a Deo ut substantia, id est, ut eo digna esset. Et si ea substantia mansisset, quam Deus genuit, infixus non esset. Sed homo lapsus est per iniquitatem, que iniquitas non est creatura, quia non est natura, quam Deus creauit, sed corruptio nature, quam ipse homo in se fecit. Ab Adamo iniquitas uenit, et non est substantia, quia non est iniquitas a Deo facta. Nam non est facta, quia omnia per ipsum facta sunt, et omnis creatura a Deo facta.  Laudat eum non quod sensum habeat laudandi, sed quia materiam prebet laudandi. Nullum autem uitium materia est laudandi Deum, quare iniquitas non est creatura, et ideo dicit, Infixus sum in limo profundi; et hoc ideo, quia non est substantia, id est, quia non inueni in homine substantiam quam feceram. ueni in altitudinem maris. Infixus sum, inquam, sed non ex aliqua necessitate, quia ego sponte ueni in altitudinem maris, id est, in hanc uitam amaricantem penas peccati, ita tamen ut in alto mari essem, id est, in eo loco qui minus commoueretur, scilicet ut et si commouerer penis peccati, non tamen usque huc sumpsi peccatum. Mare enim et omnis etiam aqua, in qua parte altior est, minus commouetur. uel ueni in altitudinem maris, id est, inter illos, qui maxime amaricantes erant, scilicet inter Iudeos. Et ideo tempestas, id est, contradictio et furor illius populi non solum mersit me, cum super me ut crucifigerer, clamarent:  sed etiam demersit me adeo, ut me sepelirent.

Laboraui clamans, rauce. Ipsi quidem demerserunt me, ego uero monui eos de ipsorum salute, et sic laboraui clamans ad eos, quomodo clamauit ille de quo dictum est quod non respondit eis uerbum. Et de quo Isaias, Sicut ouis ad occisionem ductus est, et dum ita tractaretur, non aperuit os suum. Sed licet in passione non clamaret, prius tamen clamauit multum dicens: ue mundo, et: ue uobis scribe et Pharisei, qui habetis claues sapientie, nec uos intratis, nec alios intrare permittitis, et multa talia. Et ideo dicit: Laboraui clamans. Sed tamen  nichil profeci: quia fauces mee, id est, uoces mee rauce facte sunt, quantum ad effectum: quia sicut uox alicuius rauci confusa est, et non auditur: ita uerba mea ab eis non intelligebantur nec audiebantur. Et nimirum si aduersariis fauces mee raucuerunt, quia oculi mei, id est, illi qui mihi adherebant,  et in corpore meo oculi erant, id est, apostoli defecerunt. Ut illi duo qui dum oculi eorum tenerentur in uia, ne eum agnoscerent, dixerunt: Nos sperabamus quod ipse redempturus erat Isrel. Et ideo defecerunt, dum spero in te Deum, id est, quia nullum miraculum feci, nullam potentiam meam ostendi: sed tantum spem meam in te Deo fixi, non de cruce descendendo, sed te remuneratorem exspectando. Potest etiam Defecerunt oculi mei simpliciter esse descriptio mortis. Quasi dicat: Non solum fauces raucuerunt, sed etiam oculi mei defecerunt, id est, in mortem datus sum. In morte enim oculi deficiunt. Et ideo defecerunt, dum spero in Deo meo, ut prius.

Multiplicati sunt. Quia fauces mee rauce facte sunt, ideo illi qui oderunt me gratis, id est, sine omni causa, multiplicati sunt et in suis et in meis, quia unus etiam de duodecim accessit eis super capillos capitis mei, id est, infiniti facti sunt. Finitum enim  accipitur pro infinito. uel quia capilli capiti adherent, et ipsum ornatum possumus per capillos accipere, amicos ei qui caput est adherentes; ut sit equipollenter dicere: Plures longe facti sunt resistentes mihi, quam fauentes. Unde inimici mei confortati sunt, id est, preualuerunt, et audaciam contra me acceperunt: inimici dico, qui persecuti sunt me iniuste. Et uere iniuste, quia nichil iniustius quam uelle illum occidere, qui uenit se saluare. Et tunc scilicet confortatis inimicis exsoluebam que non rapui, id est, pro peccato penas pertuli, qui peccatum non commisi, quod est dictum ad similitudinem, scilicet quasi aliquis aliquid rapiat, et alius qui sine culpa esset illud soluat. Adam enim et Eua inobedientiam commisit, pro qua Christus qui peccatum non fecit, penas luit.

Deus tu scis. Quasi dicat: Exsolui quidem que non rapui, tu autem Domine nosti quare hec fecerim: quia tu scis insipientiam meam. Quomodo dicit insipientiam  esse suam ille, in quo uera est sapientia. Christus enim Dei uirtus et Dei sapientia, et tamen nichil magis simile insipientie, quoniam quod ille qui uno uerbo omnes inimicos suos posset destruere, passus est se capi ab eis, flagellari et occidi. Sed hec insipientia summa erat sapientia, quia quod stultum est Dei, sapientius est hominibus. Ad hoc enim permisit ut ille manus in eum mitteret, qui nichil suum in eo inuenit, ut perderet illos in quibus uerum ius habuit. Et ideo dicit, Insipientiam meam non ueram, sed quam homines reputant insipientiam: illam tu scis, id est, approbas, a quo omnis insipientia abest, non cognitionem, sed dignationem, quia scis non esse insipientiam, sed ueram sapientiam. Et delicta mea non uere, sed reputatione illorum, scilicet quorum ego non commissor, sed susceptor sum, ita tamen ut in me delicta non suscipiam, sed penas pro ipsis luam, illa, inquam, delicta non sunt abscondita a te, a quo omne delictum est absconsum dignatione. Et ideo non erubescant in me non resuscitato,  illi qui exspectant te resuscitatorem per me resuscitatum, o Domine Domine dico, qui non tantum Dominus es hominum, sed etiam uirtutum super celestium. Et ita dico non erubescant, ut non confundantur, id est, ut confusibiles se non intelligant, attendentes super me, hominem, id est, intelligentes in me super egenum et pauperem. uel si supra memoratiuum uel facere dices, non confundantur super me, id est, de me non resuscitato illi qui querunt te per me, o Deus Isrel. Plus est confundi quam erubescere, tamen quia qui confunditur, illius conscientia remordetur. Sic et istorum qui intellexerunt super egenum et pauperem conscientia remordentur, si Christus non suscitaretur de hoc quia dixit eis: Creditis in Deum, et in me credite, et crediderunt. Posset enim eis dici: Ubi est ille in quem credebatis? Ubi est ille de quo presumebatis? et similia.

Quoniam propter te. Ideo dico ne permittas erubescere uel confundi exspectantes et querentes te  per me: quoniam ego sustinui opprobrium non propter me, sed propter te. Opprobrium est quod obiicitur ab inimico. Ut Christo obiectum fuit, Demonium habes, et similia. Et omnis qui peccator est patitur opprobrium propter se, quia causam opprobrii habet in se, nec hoc magnum est. Si quis uero propter Deum patitur opprobrium, magnum quid facit, quia certum hoc est premium. Et Christus patienter tulit opprobrium non propter se, quia peccatum non fecit, sed propter Deum, scilicet quia eius precepta seruauit, ad hoc ut quod ipse in quo nichil fuit, patienter passus est, nos in quibus multa sunt pati doceret. Et ideo dicit, Sustinui, Domine, opprobrium non propter me, sed propter te, et etiam confusio operuit faciem meam, id est, plenaria confusio fuit mihi, non secundum rei ueritatem, sed secundum illorum opinionem. Talia enim dixerunt ei, unde merito confundentur, si in eo esset. Ut, Alios fecit saluos, se ipsum saluum facere non potest, et similia. Est  autem confusio proprie remordens conscientiam culpa.

Extraneus factus sum. In tantum confusio cooperuit me, quod factus sum fratribus meis, id est, cognatis meis secundum carnem de eadem tribu uelut extraneus et filiis matris mee, id est, etiam omnibus de quacunque tribu nutritis lacte matris mee Synagoge, id est, in eisdem legalibus institutis sum factus ut peregrinus, quia et hi, et alii alienauerunt me a se sicut extraneum et peregrinum. Possumus quoque si uolumus per fratres in fide cognatos, id est fideles, prius accipere. Deinde per filios matris generaliter omnes ad Synagogam pertinentes intelligere.

Quoniam zelus domus. Id est, quoniam pia indignatio, quam habui de domo tua, orationi dedicata, quam fecerant domum negotiandi, et speluncam latrocinandi comedit me, id est, incitauit me, ut tale quid facerem, in quo maxime eos offendi, sicut in Euangelio legitur. uel aliter: Zelus domus tue, id est, indignatio de hoc, quod cum deberent se preparare  tibi domum ornatam, potius parauerunt in se domum negotiationis, id est, auaritie et domum latronum, id est insidiarum et fraudum. Illa inquam indignatio comedit, id est, concitauit me, ut eos redarguerem, et iniquitatem eorum non celarem, et ideo opprobria illorum olim in deserto per patres suos exprobrantium, quando dixerunt: Nunquid poterit Deus parare mensam in deserto? Et item ante uitulum conflatilem: Isti sunt dii tui, Isrel, etc. uel utrumque etiam de presenti potest dici sic: Opprobria istorum exprobrantium tibi per me, quia qui me spernit, te spernit. Illa, inquam, opprobria ceciderunt super me, id est, effectum dederunt super me, quia me uiderunt, et me inuenerunt. uel etiam potest dici, quia opprobria scilicet qui  eum blasphemum et demoniacum et similia uocauerunt, uenientia super eum ceciderunt, quia eo resurgente falsa apparuerunt.

Et operui in ieiunio. Zelus, inquam, domus tue comedit me. Et in ieiunio illo, cum nullum scilicet inuenirem,  quo me reficerem, operui animam meam, id est, ostendi me eis per aliquam uindictam manifestam. uel in ieiunio illo operui animam meam, tamen fuit ieiunium illud, quod quasi pallium uelauit et pressit undique animam meam. Et hoc scilicet, quod talibus non consensi, et a talibus ieiunaui, factum est mihi opprobrium. Ideo enim mali opprobria inferunt bonis, quia boni non consentiunt eis.

Et posui uestimentum meum. Operui, inquam, animam meam, et insuper uestimentum meum, quo uestitur diuinitas mea, scilicet cilicium, id est, humanam carnem posui  eis in quam seuirent. Cilicium uestis hispida est, que ex pilis caprarum et hedorum fit, et significat hic carnem Christi. Et per penas peccati compungebat, et quasi de pilis caprarum erat: quia in similitudinem carnis peccati uenit, et si non in carne peccati. uel potest simpliciter dici sic: Proposui eis uestimentum, id est, carnem meam ut cilicium, id est, tanquam aliquem uilem et despectum,  quem dissiparent habitum. Et ideo factus sum illis in parabolam, id est, in similitudinem, id est, ut cui maledicerent et dicerent: Sic tibi fiat, sicut illi factum est. uel aliter: Posui cilicium uestimentum meum, id est, quosdam de illis qui prius erant in peccatis hispidi, sicut cilicium mihi incorporaui, et sic uestimentum meum eos feci. Iuxta illud: uiuo ego, dicit Dominus, et his omnibus uelut uestimento uestieris, et ideo etiam factus sum illis in parabolam, ut idem sit parabola, quod opprobrium. Hoc enim quod tales sibi assumeret, improperauerunt ei dicentes, quia cum publicanis et peccatoribus manducaret.

Aduersum me. Factus sum illis, inquam, in parabolam, et hoc taliter ut maioribus et minoribus. Nam qui sedebant in porta, id est, maiores qui in porta, id est, in publico more antiquo iudicabant, qui maxime deberent iudicare pro me, maxime loquebantur aduersum me, et per maiores etiam intellige de  minoribus. uel aliter, Qui sedebant in porta, id est, scribe et pharisei, qui claues scientie habebant, et in scientia legis et prophetarum, que porta est ad ueritatem sibi acquiescebant, sed tamen nec ipsi intrabant, nec alios intrare permittebant. Tales, inquam, erant qui loquebantur aduersum me. Et preterea omnes qui bibebant uinum, scilicet erroris, uinum impietatis. uel uinum terrene cupiditatis, scilicet inebriati amore loci et gentis. Hi, inquam, omnes psallebant in me, id est, psalmum et cantilenam fecerant sibi de me. uel aliter: Illi, inquam, loquebantur contra me. Qui uero bibebant uinum calicis mei, id est, qui attendebant dulcedinem futuram de passione mea, sicut sancti apostoli et sancte mulieres, illi psallebant in me, id est, gaudebant de potentia mea.

Ego uero orationem meam. Inimici quidem deridebant me, ego Domine Pater fudi pro eis orationem meam ad te dicens: O Deus nunc tempus est beneplaciti tui implendi, ut perficias scilicet mundo gratiam  uisitationis tue: et hoc in multitudine misericordie tue, id est, in tua multiplici misericordia, quia in nobis multiplex est miseria. Et quia tempus est, ideo Domine exaudi me in ueritate salutis tue, id est, dando ueram saluationem mihi et meis a te promissam. ueritas enim accipienda est in promissione, misericordia uero in peccatorum remissione.

Eripe me de luto. Ita dico exaudi me, ut eripias me, id est, meos de luto, id est, de consortio lutosorum, id est, peccatorum, ita ut si coherent corpore, non tamen infigantur mente, id est, non consentiant eis. Et qualiter roget eos eripi, exponit dicens: Libera me, id est, meos ab his qui oderunt me. Et hoc ita, ut liberes eos de profundis aquarum, id est, de profunda iniquitate populorum, scilicet ut non conformentur illis in profunditate iniquitatis sue. Et exsequitur hanc liberationem. Quasi dicat: Sic rogo liberari meos de profundis aquarum ut tempestas, id est, seditio et furor iniqui populi non demergat  me, id est, non deprimat meos, ut consentiant eis. Aut si demerserit, non absorbeat me profundum, id est, interim non demergantur mei, ut ueniant in profundum illud, de quo dictum: Peccator cum uenerit in profundum uitiorum, contemnet. Aut si uenerint in profundum, saltem non urgeat super eos puteus ille os suum claudere. Quod ad similitudinem dictum est. Super illum enim, quasi puteus os suum claudit, cuius os profunditas uitiorum a confessione claudit, et in illo non est spes redeundi. Si quis uero positus in profundo resipiscit, et clamat pro peccatis suis dicens, Peccaui, Domine, miserere: super illum puteus os suum non claudit, quia est de illis de quibus dictum est, De profundis clamaui, etc. Et ideo Dominus eos educit. Illos uero qui non confitentur peccata sua, defendunt, non educit. Non est enim liberator, ubi tu es defensor: sis ergo tu tuus accusator, ut ille dignetur esse tuus liberator. Exaudi me, Domine, ut non urgeat os suum puteus super me; ideo, Domine, exaudi me et meos, quoniam  tempus est quia precessit tribulatio, et ideo iam benigna, id est, suauis et dulcis est misericordia tua. Sicut enim pluuia dulcis est in siccitate, ita misericordia in tribulatione. Quasi dicat: Differebas exaudire, ut dulce esset cum subuenires. Sed iam dulcis est misericordia tua, et ideo exaudire non differas. Iam enim tribulatio peruenit ad certum modum calamitatis, et ideo adsit misericordia tua, ut exhibeat opus bonitatis. Benigna, inquam, mihi et meis est misericordia tua, et ideo tu qui prius despexisti propter multitudinem iniquitatum, respice nunc et meos secundum multitudinem miserationum tuarum. Et qui prius auertisti te a liberto et superbo, modo non auertas faciem tuam a puero tuo, id est, a me et a meis humilibus seruis tuis. Exaudi me et meos uelociter, id est, indilate, quoniam tribulor ego, tribulantur et mei. Quod est dicere: Ideo ne differas exaudire, quia iam precessit in me et in meis tribulatio, que fecit ut grata sit exauditio. Et qualiter exaudiri roget, exsequitur  dicens: Intende anime mee, id est, anime meorum, et libera eam occulta liberatione. Due sunt tribulationes iustorum: una occulta, et alia manifesta. Occulta fit per inimicorum excecationem, manifesta uero propter conuersionem. Tres enim pueri de camino ignis manifeste sunt liberati. Et hoc factum est propter Nabuchodonosor, qui postea credidit et confessus est. Septem uero Machabei occulte sunt erepti, et hoc propter Antiochum tyrannum magis excecandum. De hac utraque liberatione hic agitur. Et ideo postquam dixit, Intende anime mee, et libera eam, quod pertinet ad occultam liberationem: subdit de manifesta dicens, Eripe me caput manifeste resuscitando, me scilicet et meos, etiam manifeste eripe propter inimicos meos et meorum conuertendos. Et ideo dico ut eripias me et meos, et manifeste propter inimicos, ut conuertantur: quia tu qui omnia nosti cognitione, sed non dignatione, scis per dignationem quantum improperium, et  quantam confusionem et reuerentiam patiamur ego et mei ab inimicis. Ego enim patior improperia ad magnam meorum utilitatem, mei quoque patiuntur improperia, id est, ad proximorum exhortationem. Et ideo tu qui ignoras quidquid maligne fit, non cognitione, sed dignatione, scis hoc per indignationem. Improperium est quod obiicit inimicus. Et fuit improperium in capite, quod dixerunt ei: In Beelzebub principe demoniorum eiicit demonia, et similia. In membris uero improperium erat quod dixerunt eis, quia crediderunt in crucifixum, et in mortuum, et similia. Unde quidam ex eis sciens potius sibi gloriam esse, quam ignominiam, dixit: Mihi absit gloriari nisi in Domino nostro Iesu Christo, etc.

Confusio uero est culpa remordens conscientiam, quod nullo modo in capite uere accipi potest, nisi per illorum reputationem. In quibusdam uero membris, ut in credentibus de Iudeis uere fuit: quia eorum uere remordebatur conscientia, cum dicebatur  eis: quia crederent in eum quem crucifixerunt. Reuerentia autem est, que facit ingenuam frontem etiam de falsi criminis obiectione erubescere. Quod item in capite non fuit. Nihil enim eum erubuit, qui ut talia pateretur uenit: sed tamen ipsi talia obiecerunt ei, que si alii etiam falso obiicerentur, essent rubori.

In conspectu tuo sunt omnes qui tribulant me. Ideo dicit te scire improperium meum, quia omnes qui tribulant me in conspectu tuo, id est, omnis tribulatio mea procedit ex dispositione tua, nec ego subterfugi eam: quia cor meum, id est, anima mea expectauit improperium, quia et preuidit illud, et predixit: et ut ueniret, pertulit. Preuidit quippe illud cum discipulis dixit: Ecce ascendimus Ierosolymam, et Filius hominis tradetur, etc. Nollet etiam nasci, si nollet pati. Quia ideo duo que noueramus accipit, scilicet nasci et mori, ut tertium quod non noueramus, id est, resurrectionem et eternam uitam demonstraret nobis. Exspectauit, inquam, cor meum improperium, et exspectauit miseriam, scilicet ut inferentes improperium  recognoscerent in se miseriam, et inuenirent in me misericordiam. Et sustinui etiam qui de hac miseria simul, id est mecum contristaretur, et non fuit qui contristaretur. Tristes enim erant sancti apostoli, tristes erant et sancte mulieres eum secute; sed hoc pro carnali affectione, scilicet quia timebant perdere spem et solatium, quod in ipso habebant. Solus autem Dominus quasi de republica, id est, de communi miseria hominum tristabatur, de qua uellet ut multi secum contristarentur, et contristando proficerent, et sic eum consolarentur. Profectus enim subditorum et medendorum, solatium magnum est medicorum et prelatorum: sed nullus erat qui hec attenderet, et ideo dicit: Sustinui qui simul contristaretur, et non fuit: et qui consolaretur et non inueni. Et sic dederunt fel in escam meam, quod dederunt non escam, sed potius erat : sed tamen in escam datum fuit. Acceperat enim Dominus escam, quia Pascha cum discipulis suis comedit, in qua sacramentum corporis sui  commendauerat. Super hanc dulcem escam unitatis, scilicet corporis Christi et caritatis Christi, quam etiam commendat Apostolus dicens: Unus panis, unum corpus nos omnes in Christo sumus. Iniecerunt Iudei fellitum potum, id est, seipsos quos ab unitate corporis eius discerpserunt. Et adhuc quicunque dissipant unitatem et caritatem, et contradicunt Euangelice ueritati, uel qui male uiuendo scandalizant Ecclesiam, super illam escam fellitum potum propinant. Sed quid fit eis? idem scilicet quod tunc Dominus fecit, quando cum gustasset, noluit bibere. In quo Sacramentum hoc designauit, quia tales gustandi quidem sunt, et ferendi non bibendo, id est, non sunt nobis incorporandi. Dederunt, inquam, in escam meam fel, et in siti mea potauerunt me aceto: quia cum ego sitirem eorum nouitatem, ipsi propinauerunt mihi acerbam uetustatem. Et hec mensa, id est, talis preparatio mense eorum fiat eis in laqueum, id est, impedimentum, non expedimentum  coram ipsis, id est, ipsis sitientibus eam, et non intelligentibus. Quod enim coram est, uidetur et intelligitur. Multi noscunt malitiam suam et nequitiam, sed tamen pertinaciter in ea perseuerant. Et hi perniciose in seipsos agunt, quia uiui in infernum descendunt. Tales isti erant de quibus hic dicitur: Fiat eorum mensa in laqueum ipsis ens coram, et hoc non iniuste, sed in retributionem, id est, iuste, scilicet, quia promeruerunt. Et fiat in scandalum, id est, in offensionem, uel ipsis eisdem qui, quanto magis scientes in malo perseuerant, tanto magis offenduntur. uel posteris suis, quibus hoc petierunt, dicentes: Sanguis eius super nos et super filios nostros. Non tamen quod obfuerit eis hec imprecatio, sed imitatio. uel aliter: Mensa eorum, id est, utrumque testamentum, quod principaliter fuit eis propositum, ut ibi uelut in mensa reficerentur, fiat eis in laqueum, quoniam irretientur coram ipsis, subaudit proposita gentibus, scilicet, adducantur in emulationem, uidentes gratiam sibi prius oblatam communem gentibus  factam. Quod fit ei ad confusionem, et hoc non iniuste, sed in retributionem, id est, iuste; et fiat etiam eis in scandalum, ut predictum est. Ad hoc quoque obscurentur oculi eorum ne uideant, etc. Potest et precedens uersus in bono legi hoc modo: Dederunt, inquam, mihi fel in escam, et potauerunt me aceto. Et talis mensa eorum, id est, parata ab eis, fiat in laqueum coram ipsis, id est, in conspectu eorum recognoscant, scilicet, quod mensa illa fit eis laqueus confusionis; et fiat eis in retributionem, scilicet, ut que patiuntur, se propter illam pati intelligant; et fiat eis in scandalum, scilicet, ut per illud Deum scandalizasse recognoscant, et sic conuertantur et peniteant. Quibus uero non fiet hoc, eorum oculi obscurentur ne uideant. Quasi dicat: Quia nimi prius aperuerunt oculos suos, ut uiderent quod uidendum non erat, scilicet, qualiter omnia dicta de Christo in lege et prophetis peruerterent, ideo non obscurentur oculi eorum, ne uideant quod est uidendum,  scilicet ne nouam gratiam intelligant. Et ut non uideant, incurua, Domine, semper dorsum eorum, scilicet, nunquam ad superiora erigantur; sed quia ipsi se in terrena curuauerunt, quia locum et gentem preposuerunt innocentie, ideo, Domine, semper eos plus et plus incurua. Incurua quidem non excecando, sed non iuuando: non uulnerando, sed non sanando. Incuruare enim Dei non in male faciendo, sed in non subueniendo.

Effunde super eos iram. Quasi dicat: Preter hanc occultam uindictam amplifica super eos iram tuam, Domine, per exteriorem etiam uindictam. Quid ergo profuit Caiphe, quod dixit: Si dimittimus eum sic, uenient Romani, et tollent nostrum locum, et gentem? Nihil utique. Non enim eum dimiserunt, imo interfecerunt, et tamen Romani uenerunt, et locum et gentem eorum destruxerunt. Et ideo dicit non odio imprecantis, sed prescientia prophetantis: Effunde, Domine, super eos iram tuam, et furor ire tue, id  est, grauis uindicta tua, comprehendat eos quantumcunque dispersos, scilicet, ut ubique contemptui habeantur.

Fiat habitatio. Quasi dicat: Ita dico ut effundas iram tuam super eos, ut habitatio eorum, id est, ciuitas illa, quam prius inhabitauerunt, et in qua maxime seuierunt, fiat deserta quantum ad eos; et non sit qui inhabitet, id est, qui perseueret in tabernaculis eorum, id est institutis ad tempus eis datis. Quod ita factum est, quia et ciuitas eorum ab eis euacuata est, nec est inter eos qui instituta legalia seruet.

Quoniam quem tu percussisti. Quasi dicat: Merito iram tuam super eos effundes, quia persecuti sunt tribulatione, quoad potuerunt, illum quem tu percussisti, id est, me. Percussit Dominus in Adam et Eua omne humanum genus mortalitatis et passibilitatis uulnere, cum dixit: In quacunque die de ligno scientie boni et mali gustaueritis, morte moriemini. De hoc percusso Christus carnem accepit, et ideo dicit:  Persecuti sunt quem tu percussisti, et super dolorem uulnerum meorum, et super tristitiam quam ego habui de uulneribus, id est, de peccatis meorum addiderunt, quia mortem mihi accelerauerunt. Aliter: Super dolorem uulnerum meorum seruorum, prophetarum scilicet, prius ad uineam missorum addiderunt, quia me filium interfecerunt. Aliter: Super dolorem uulnerum meorum in me ipso addiderunt, uel mendacium, quo resurrectionem meam negare uoluerunt. uel addiderunt, quia manus etiam in apostolos et in familiam meam iniecerunt.

Appone iniquitatem. Quasi dicat: Ipse et se malum modo addiderunt. Et tu, Domine, appone, non excecando, sed non iuuando super iniquitatem eorum aliam iniquitatem. Iniquitas specialis eorum est, quod neque attendunt iustitiam hominis, neque quantum peccatum sit iustum hominem interficere. Super hanc iniquitatem alia apponatur, ut non modo iustum hominem interficiant, sed et Deum. uel  appone iniquitatem super iniquitatem, id est, iniquis patribus iniquos filios superadde. uel super iniquitatem de morte mea appone aliam iniquitatem, scilicet, ut in incredulitate perseuerent, et sic non intrent, id est, non uiuant in hac uita, que introitus est ad supernam; in iustitiam tuam, id est, in operibus iustificatis fidei tue.

Deleantur de libro uiuentium. Non, inquam, intrent in iustitia, sed potius deleantur de libro uiuentium. Non ideo dicit de libro, ut illic aliquis liber sit, sed ab humana similitudine tractum est. Apud homines enim, quia labilis memorie sunt, necessarium est ut libri habeantur, quibus mens humana recordationis ope subleuetur. Hic uero diuina mens liber accipitur, cui nichil preteritum excidit, nec aliquid futurum nouum fit, sed omnia presentialiter simul aspicit. Et est dicere: Deleantur nunc de libro uiuentium, id est, manifestum in presenti eorum infidelitas facit quod a memoria in qua maxime se positos putant, exciderint non cognitione, sed dignatione. Et in futuro  non scribantur cum iustis, id est, non participent beatitudinem cum iustis. Qui enim non participant hic fide, non participabunt illic beatitudine.

Ego sum pauper. Illic, inquam, non scribentur, ego autem et mei scribemur, quia ego in me et in meis sum pauper, id est, mihi nichil attribuens, et sum dolens ego quidem pro meis. Iuxta quod Isaias de ipso ait: Qui pro nobis dolens uulneratus est propter iniquitates nostras. Mei autem sunt dolentes pro miseria sue mortalitatis et passibilitatis. Et quia sum pauper et dolens, ideo, o Deus, uera salus tua, eternitatis, scilicet, et impassibilitatis, suscepit me et meos iam dispositione, et suscipiet in te. Et tunc laudabo et in me et in meis nomen Dei cum cantico, id est, cum letitia sine tristitia, et magnificabo eum in laude, id est, laudabo ipsum Deum in magnifica laude, id est, in uera et indeficienti laude. Beati enim qui habitant in domo tua, Domine, in secula, scilicet, laudabunt te. Potest quoque in his duobus  uersibus simpliciter continuatio et constructio talis fieri. Quasi dicat: Illi non scribantur, ego autem laudabo in me et in meis nomen Dei cum cantico; et hoc ideo, quia sum pauper et dolens. Unde, o Deus, salus tua suscepit me.

Et placebit Deo. Laudabo, inquam, in futuro uere et eternaliter in me et in meis. Et illud sacrificium laudis, scilicet, uituli illi labiorum, placebit Deo, super uitulum nouellum producentem cornu et ungulas, id est, gratius erit Deo quam aliquod presens sacrificium. In lege enim talis uitulus iubebatur offerri, qui et produceret cornua, id est iam haberet producta cornua et productas ungulas. Et quisquis perferre instructus est, et in laude Dei opulentus, debet habere cornua, id est, rationem et intellectum, quibus aduersarium quemque, id est, hereticum in certamine uentilet. Et debet habere uitulum, id est, rationes solidas, quibus terram, id est, pigros in laude Dei excitet. Nouimus enim uitulos pubescentes, et in taurinam audaciam grandescentes, hoc facere.  Aliquis est uitulus nouellus, quia gratia innouatus. Contradicit ei aliquis hereticus: Habeat cornua quibus uentilet eum. Nam contradicit ei aliquis, sed abiectum uiuit, et terrenum sapit. Habet ungulas quibus fodicet eum, et super hunc talem uitulum placebit Deo, id est, acceptabilior et placabilior quam iste uitulus erit laus illa Deo, quam offeremus ei ego et mei, postquam uera salus eius suscepit me et meos de paupertate in diuitias, de tristitia in letitiam, in angelorum societatem, ubi nec aduersarius erit uentilandus, nec piger excitandus.

Et hoc  uideant, id est, attendant pauperes nil de se presumentes, et letentur, non tristentur de hac paupertate sua. Et conuertit se ad ipsos pauperes dicens: Querite Deum. Quasi dicat: uideo quia queritis panem, et alia talia propter illud quod indignius est, id est, propter corpus: querite ergo Dominum propter illud quod dignus est, et uere uiuet anima mea.

 Quoniam exaudiuit. Ideo ut pauperes letentur, quoniam Dominus et exaudiuit et exaudiet pauperes; diuites autem non exaudiet, et non despexit, neque despiciet uinctos suos, id est, preceptis suis astrictos. uel aliter: Serui fugitiui sumus, et Deum offendimus, et ipse compediuit nos compedibus mortalitatis et passibilitatis. Illi autem uincti eius sunt, qui et se uinctos recognoscunt, et compedibus suis non fomenta, sed tantum quibus alleuientur addunt, id est, qui tantum necessaria ad solatium itineris querunt, superflua autem quibus opprimerentur negligunt, et hos tales neque despexit neque despiciet Dominus. Et quia Dominus et pauperes exaudiuit, et uinctos non despexit, ergo laudent illum celi, id est, complutores, et terra bene culta de Iudeis, et mare, id est, gentiles maxime prius amaricantes. Et laudent eum omnia reptilia non uolatilia, entia in eis, scilicet in terra et in mari, id est, omnes uere humiles et non arrogantes, et superbi de Iudeis siue  de gentibus laudent eum. Et ideo merito debent laudare eum, quoniam Deus Sion saluam faciet, id est, quia congregabit in unum quid, scilicet, in fidem dispersos Isrel. Unde dictum est: Restituam principes eius ut prius, et sic faciet Sion, id est, Ecclesiam de Iudeis saluam, uocando et iustificando. Sion monticulus fuit adiunctus templo Ierosolymitano, et ideo per Sion Ecclesia de Iudeis intelligitur. Saluam faciet Deus, inquam, Sion, et ciuitates Iude, id est, collectiones ad uere uiuendum uidere, id est, humiliter confitentium de gentibus, Iudas enim confessor interpretatur, edificabuntur in fide et bonis operibus. Et edificate inhabitabunt ibi, id est, in Sion concorporabuntur credentes de Iudeis et gentibus. Et ita inhabitabunt quod acquirent eam, scilicet, Sion, hereditati , quia erit eis uelut hereditaria habitatio et hic et in futuro. Et ideo dico quia erit eis hereditas, quia semen seruorum eius, id est, quia imitatores omnes fidei Abraham  et Iacob et aliorum priorum seruorum eius, id est, Dei, qui faciet Sion saluam. Illi inquam, possidebunt eam Sion et hic et in futuro. Et ne hic semen eorum filios eorum secundum carnem acciperemus , ideo determinat quod semen hic accipiat, dicens: Et qui diligunt ad imitationem illorum priorum seruorum nomen eius, id est, Dei, scilicet, hoc nomen Dominus, quia sponte se ei subiiciunt; illi, inquam, habitabunt in ea Sion et hic et in futuro. Et si hi tamen qui diligunt nomen inhabitabunt, ergo apparet quia qui non diligunt quatientur foras, et damnabuntur.



IN PSALMUM LXIX. In finem psalmus Dauid, in rememoratione, quod saluum me fecit Dominus.



ARGUMENTUM.

 In discrimen regni salutisque deductus a filio, psalmum hunc orationis uice composuit. Aliter uox Christi uel Ecclesie ad Dominum. Item quod titulus scriptus est in rememoratione quod saluum fecerit eum Dominus, superioris psalmi mentionem facit, ubi ait: Saluum me fac Deus.



EXPLANATIO.

Finis et Dauid, ut sepe dictum est, significant Dominum Saluatorem, ad quem diriguntur hec uerba fidelium, quia totus hic psalmus ex persona martyrum dicitur in rememoratione uel sue liberationis, uel premii futuri. Congruum quippe fuit ut quomodo in superiore psalmo passionem resurrectionemque suam Dominus exposuerat, post caput loquerentur et membra passiones et ipsas suas et posteriores glorias edicentes. Martyrum confessorumque populus, qui multiplici quidem, sed felici clade laborabat. Prima positione Dominum deprecatur, ut a persequentium periculis liberetur,  et irrisiones corum irritas faciat, quatenus conuersi dicta sua salutariter erubescant. Secunda parte, supplicat, ut magnificans Dominum exsultet turba fidelium, quoniam ipse pauperes egenosque suos iuuare et liberare dignatur.



COMMENTARIUS.

Deus, in adiutorium meum intende. In finem psalmus Dauid in rememorationem, eo quod saluum fecit eum Dominus. uox est in hoc psalmo contribulatorum, id est, sanctorum martyrum inter passiones periclitantium, sed de capite suo presumentium. Audiamus ergo eos, et cum ipsis dicamus, et affectu cordis, etsi non ex similitudine tribulationis. Illi enim iam coronati letantur, nos adhuc tribulamur, quia aduersarius noster biformis est. In impetu est leo, in insidiis draco, tentare non cessat, insidiari non cessat. Clamemus ergo, et cum ipsis dicamus:

Deus, in adiutorium meum intende, etc. Hec uerba referuntur in finem, quia sunt psalmus attributus  Dauid, id est, sanctis martyribus, psalmus, dico, cantatus in rememorationem, id est, in recordationem. Et quia recordatio alia est de premio, alia de supplicio, alia de damnatione, alia de saluatione, ideo determinat unde sit illa recordatio, scilicet, eo quod Dominus iam saluum fecit eum, id est, unumquemque talem Dauid in capite suo per spem, scilicet, quia iam in ipso per spem nos conresuscitauit, et ad dexteram maiestatis consedere fecit. Hortantur autem nos sancti martyres, qui hic loquuntur, ut exemplo eorum in tribulatione non deficiamus, ut ad idem premium perueniamus, et dicunt ita: Deus in adiutorium meum intende. Diuinum auxilium nobis semper est necessarium, maxime est autem in tribulatione inuocandum, et ideo admonent nos sancti martyres, ut quisque nostrum in tribulatione positus inuocet Deum, et dicat: Deus, in adiutorium meum intende, intentum te fac in adiutorium meum. Et quia posset adiuuare, et tamen ad hoc faciendum  non accelerare, ideo dicit: Festina ad adiuuandum me.

Confundantur et reuereantur. Dolet sanctus uir animam suam queri a malis, non ad imitandum, sed ad opprimendum; et ideo orat et dicit: Confundantur et reuereantur. Ubi ergo preceptum illud Euangelii: Orate pro persequentibus et calumniantibus uos? Et item: Diligite inimicos uestros, benefacite eis qui oderunt uos? Ubi etiam exemplum pii magistri, qui docuit non solum inimicos diligere, sed et pro ipsis orare, dicens pro persequentibus suis in ipsa passione: Pater, ignosce illis, quia nesciunt quid faciunt? Non utique dissentit iste ab illo, quia hoc orat, ut illi qui prius sanctos suos incarcerabant, flagellabant, necabant, unde glorificabantur, confundantur, id est, confusibiles se recognoscant, et sic reuereantur, id est, extimescant, et nobiscum pectora tundant. Talem enim uindictam iam acceperunt sancti ab inimicis suis, quia Paulus ille qui acceperat  litteras a principibus sacerdotum, ut iret in Damascum, et quoscunque uiros Christiane religionis inueniret, uinctos perduceret in Ierusalem, uoce diuina uere audita in uia, confessus est de conscientia sua, et reueritus de tanta immodestia. Et prostratus est ab obediendum, qui prius inflammatus fuerat ad persequendum. uertantur retrorsum. Hic distinguit tempora tribulationis et persecutionis. Ecclesie. Prius enim fuit impetus persequentium, modo remansit maleuolentia tantum cogitantium. Et pro istis rogat, ut qui prius precedere uolebant, et esse magistri, auertantur, ita ut sint retrorsum, sicut ille fuit cui est dictum: uade retro, Satanas. Scilicet non precedant ut prauas uias suas doceant, sed retro sint, ut bonas discant. Illi, dico, qui uolunt mihi mala, id est, qui male uiuunt in mente sua, et in luxuria nutriunt corda sua.

Auertantur statim. Quia duplex est persecutio Ecclesie: alia scilicet uiolenta, alia fraudulenta. Fraudulenta  uero duas partes habet, maleuolentiam scilicet et adulationem, et sepe plus nocet lingua adulatoris quam manus persecutoris: ideo pro his dicit, Auertantur statim, id est, sine omni mora erubescentes de nequitia sua, illi qui dicunt mihi, Euge, euge, id est, qui me laudant ut decipiant. Nam cur me laudant? potius laudent illum, a quo habeo quidquid boni habeo. Dicit Sapientia, quia probatio auri et argenti ignis: probatio autem uiri est os laudantium eum. Si enim non cedit adulationibus, si non acquiescit blanditiis, perfecte excoctus est igne tribulationis. Et sic bonus erit et introitus eius et exitus eius. Iuxta quod Apostolus dicit: Fidelis Deus, qui non patitur uos tentari supra id quod potestis , sed faciet cum tentatione etiam prouentum, ut possitis sustinere . Introitus enim est tentari, exitus non cedere; hoc oleo adulationis uolunt heretici impinguari caput suum, ut Donatus, qui discipulis suis audire uoluit, Dux bone,  dux preclare, et similia. Ille uero oleum hoc non appetiit, qui dixit: Nunquid Paulus pro uobis crucifixus est? Aut nunquid in nomine Pauli baptizati estis?

Exsultent et letentur. Auertantur, inquam, illi et illi, et illis aduersis exsultent exterius, et letentur interius, id est, plenariam letitiam habeant, fundati in te, non presumentes de se, id est, omnes qui querunt te prius querentem se. Non enim te quererent, nisi gratia tua preuenti essent. uel etiam de eisdem potest dici sic: Omnes illi auersi et erubescentes exsultent et letentur in te, qui querunt te querentem se, et nichil sibi ascribant, sed dicant semper, magnificetur Dominus, nunquam seruus. Errantem uocauit, magnificetur Dominus: peccatorem iustificauit, magnificetur Dominus. Iustificatum coronauit, magnificetur Dominus. Hoc, inquam, dicant illi qui diligunt salutare tuum, id est, saluatorem tuum. Et quicunque uere diligunt saluatorem, diligunt se sanatos  esse, et cognoscent se egenos, et medicum fuisse sibi necessarium.

Ego uero egenus et pauper sum. Illud, inquam, dicant, de Domino, hoc uero dicat quisque de se ipso: Ego sum egenus, id est, indigens alieno auxilio, quia uideo etiam legem in membris meis repugnantem legi mentis mee. Et sum pauper, id est, esuriens et sitiens, et mihi adhuc insufficiens; et ideo tu Deus, qui solus potes, adiuua me, et ita dico adiuua me, scilicet esto adiutor meus, contra legem contrariam in membris meis repugnantem legi mentis mee, et liberator meus de implicamentis huius seculi. Et ut sis adiutor et liberator, ideo, Domine, ne moreris, id est, fac mihi non longum uideri exspectare promissum tuum premium, quia si non habuero tolerantiam, ero similis illis qui in deserto defecerunt, et redierunt mente uidere, que iam exiuerant corpore. Et ero immemor tui dicentis: Mementote uxoris Lot, que egressa de Sodomis in  uia defecit: sed mutata in statuam salis ut te condiat, scilicet ut te doceat, ne et tu in uia deficias, sed semper ad patriam intendas. Et si moram fecerit exspecta eum, quia ueniens ueniet, et non tardabit. Nemo enim mittens manum ad aratrum, et respiciens retro, aptus erit regno Dei.

Si autem psalmus iste in uoce capitis ut quidam uolunt, legatur, tunc hi duo uersus ita exponentur. Quasi dicat: Exsultent, inquam, et letentur omnes querentes te, et dicant: Semper magnificetur Dominus. Ut autem mei talia dicerent, ego factus sum uere egenus, et uere pauper, ut exemplo meis sum; et ideo, o Deus, adiuua me, et ita adiuua me, esto scilicet adiutor meus in perficiendo obedientiam, et liberator meus ab inimicis. Et ideo, Domine, ne moreris, id est, ne differas meam resurrectionem in communem omnium resurrectionem.



IN PSALMUM LXX. Psalmus Dauid filiorum Ionadab et priorum captiuorum.



ARGUMENTUM.

Predicit ea que erat populus in Babylone passurus, et hec ad emendationem uentura, simul etiam reditum promittens. Aliter, uox Christi ad Patrem.



EXPLANATIO.

Ieremias propheta refert Ionadab fuisse Dei sacerdotem, qui filiis suis preceperit non bibere uinum, neque in domibus, sed in tentoriis habitare, eosque magnam obedientie huius apud Dominum gratiam comperisse, qui nunc pro fidelibus ac deuotis ponuntur. Unde et Ionadab interpretatur Domini spontaneus, qui dicere potest: uoluntarie sacrificabo tibi. Cum quibus et priores captiui simul lacrymas fundunt, id est, qui prius captiuari, postea redimi meruerunt, qui peccando captiui, sed penitendo redempti aiunt, Et de abysso terre iterum  reduxisti me. Introducitur persona generalis, que peccatorum captiuitate liberata diuinis mandatis adherebat, predicans nobis Christi Domini eximiam caritatem, que nullis meritis precedentibus gratis semper impenditur. Hec in prima parte psalmi ab humanis iniquitatibus iugiter se petit debere liberari, ut Domino gratias referre mereatur. Secundo loco supplicat ne in senectute eius beneficiis priuetur, cuius auxilio in iuuentute protecta est. Tertio loco dona eius enumerans, iugiter se agere pollicetur.



COMMENTARIUS.

In te, Domine, speraui. In omnibus diuinis Scripturis commendatur nobis gratuita gratia Dei, que gratis nos liberat. Hanc commendat Apostolus, et ideo meruit habere inimicos Iudeos, de littera legis et de iustitia sua presumentes. Hec etiam maxime commendatur nobis in hoc psalmo, ideo ut tota spes nostra sit in ipso, nichil quod de nobis quasi de propriis  uiribus presumamus, ne nostrum facientes, quod ab ipso est, et quod accepimus amittamus. Cuius psalmi titulus est: In finem Psalmus ipsi Dauid filiorum Ionadab, et eorum qui primi captiui ducti sunt. Commendatur nobis ex prophetia Ieremie iste Ionadab, quia sacerdos Dei fuit: qui precepit filiis suis ne biberent uinum, nec in domibus residerent, sed habitarent in tabernaculis. Quasi dicat: preceptum illi diligenter seruauerunt, et ideo a Deo benedici meruerunt: non quod Dominus precepisset ne uinum biberent, sed quia precepit ut filii patribus in Domino obedirent. Quare illi precepto patris tanquam si domini essent, obedierunt, et ideo benedici meruerunt. Unde per horum obedientiam redarguit propheta ille Isrelitici populi inobedientiam, tanquam a minori dicens: Quia si isti obedierunt precepto patris, multo magis debent illi obedire preceptis Creatoris. Cum enim expediat anime obedire Deo suo, expediat filio obedire patri, seruo domino, uxori marito: nonne multo magis expedit homini  obedire Deo creatori suo? Utique sic est. Quare quia illi Isrelitici, scilicet non obtemperauerunt preceptis Domini, ideo meruerunt in Babyloniam captiuari, quod predixit eis propheta dicens, ut preparent se ad captiuitatem: quia non posset aliter esse quin captiuarentur qui inobedientes Domino Deo suo exstiterunt, et ideo dicitur in titulo filiorum Ionadab, et eorum qui primi captiui ducti sunt. Et per istorum obedientiam culpata est illorum inobedientia: et non solum illorum inobedientia, sed etiam omnis inobedientia etiam primorum parentum culpatur per horum obedientiam. Captiuitas enim in Adam et in Eua designata, per istorum primorum captiuitatem facta est per inobedientiam; sub qua captiuitate adhuc tenemur, quia et si iam spe liberati sumus, non tamen in re: quia adhuc exspectamus redemptionem corporis nostri. Huius captiuitatis meminit Apostolus dicens: Condelector legi Dei secundum interiorem hominem, uideo autem aliam legem  in membris meis repugnantem legi mentis mee, et captiuum me deducentem in legem peccati et mortis. Quomodo autem per quid de hac captiuitate posset aliquis liberari, subsequenter ipse Apostolus determinat dicens: Infelix homo, quis me liberabit de corpore mortis huius? Gratia Dei per Iesum Christum data. Et quia sola gratia potest nos de captiuitate liberare, ideo tantopere commendatur in hoc Psalmo, ut nichil de nobis presumamus, ne et quod accepimus amittamus. Interpretatur autem Ionadab, spontaneus Dei. Ille uero est spontaneus Dei, de quo dictum est: uoluntarie sacrificabo tibi, et similia, id est Christus. Huius filii sunt imitatores eius, id est, quicunque pura et libera mente seruiunt Deo. Quibus precepit ne biberent uinum, id est, ne inebriarentur delectatione terrene felicitatis. Unde quidam ostendit se non inebriatum dicens eorum que retro sunt oblitus, in ea que ante sunt extentus, semper intentionem sequor ad palmam superne uocationis,  et precepit eis ne in domibus residerent, id est, ne putarent se hic habere manentem ciuitatem, sed futuram semper inquirerent. Precepit quoque ut in tabernaculis habitent, id est, ut intelligant nichil aliud esse hanc uitam nisi militiam, et semper parati sint dimicare contra hostes periculosissimos. Quorum seuitiam meminit Apostolus dicens: Non est nobis colluctatio aduersus carnem et sanguinem, id est, aduersus uisibiles hostes, sed aduersus principes et potestates, aduersus mundi rectores tenebrarum harum contra spiritualia nequitie in celestibus. Titulus sic exponitur: Hec uerba referuntur in finem temporum, que sunt psalmus attributus ipsi Dauid, uel prophete, uel cuilibet perfecte et uere obedienti, qui sunt Psalmus filiorum Ionadab, et eorum qui primi captiui ducti sunt: quia et commendat eorum obedientiam, et uituperat istorum inobedientiam. Per hoc enim quia sanctus uir qui hic loquitur, unus per se siue unus in multis representat in se filiorum  Ionadab obedientiam, laudat eam, et sic per contrarium uituperat primorum captiuorum, et omnem inobedientiam. Ponunt uero quidam auctores simpliciter hunc titulum ita: Psalmus iste est filiorum Ionadab, id est, attribuitur omnibus uere et perfecte obedientibus: et non solum est illorum, sed etiam omnium qui primi captiui ducti sunt, id est, omnium se captiuos in Adam attendentium, et sic per filios Ionadab et per primos captiuus eosdem accipimus. Aliter enim non posset psalmus iste esse captiuorum, ut ipsi in eo agerent. Quomodocunque autem uarietur, istud ratum maneat, quod quisquis hic loquitur, gratiam gratis nos liberantem per totum hunc psalmum syllabatim fere commendat. Unde sic incipit. Quasi dicat: Domine, Adam sperauit in se, et ideo confusus est eternaliter: ego autem non spero in me, sed et spero nunc et semper speraui in te, id est, in gratia tua gratis liberante, et ideo etsi confundar ad tempus ex captiuitate Ade, id est, ex penis peccati, non confundar tamen  in eternum confusione eunte, id est, non confundar eternaliter: et ut in eternum non confundar, ideo, Domine, libera me nunc, ne deficiam in tribulatione, in tua iustitia, id est, quod non sum de illis qui iustitiam suam statuere uolunt, et iustitie tue non esse subiecti; sed satago in tua iustitia exsequenda, et de illa tantum presumo, non de mea. Et tandem perfecte eripe, et ut tandem eripias, inclina nunc ut altus ad humilem, medicus ad egrotantem aurem tuam ad me, et salua me, id est, iustifica me per gratiam, qui non poteram saluari per meam iustitiam. Et postquam iustificaueris me, esto mihi in Deum protectorem, id est, sis mihi Deus protector et clypeus, ne perueniant ad me tela inimici. Et si peruenerint, ut non noceant, sis mihi locus munitus. Si enim excelsus locus in terra facit esse securum, ut ille securus fuit, qui in altissima specula positus, regem pretereuntem cum toto exercitu suo contempsit; multo magis in Deo positum, qui fecit celum  et terram, facit esse securum. Ideo, inquam, sis mihi Deus protector, et locus munitus, ut in fine uere saluum facias me.

Quoniam firmamentum. Ideo dico ut tu sis mihi locus munitus, quoniam tu es firmamentum meum, per te enim et ex te est quod contra tentationes aliquas sum firmus: ex me uero sum infirmus, et tu es refugium meum. Fugi enim ab irato, fugiam ad placidum. Fugiens factus sum infirmus, refugiens ero confirmatus.

Deus meus, eripe me. Hactenus egit pro intestino bello, scilicet quod patimur ab hoste interiori, id est, a lege contraria in nostris. Et quia timet ne ille interior hostis concitatus ab exteriore seuior fiat, ideo etiam pro exteriori orat dicens: Deus meus, eripe me de manu peccatorum, id est, de potestate peccati, id est hostis exterioris, scilicet ne insidiando iniquitate persuadeat, ne seuiendo ad consensionem perducat. Et accipit hic peccatorem pro quolibet transgressore tam scripte legis quam naturalis.  Unde subdiuidit illum dicens: Et eripe me de manu agentis contra legem scriptam, et de manu cuiuslibet iniqui, id est, sine scripta lege iniqua agentis, per quod transgressorem naturalis legis accipe.

Quoniam tu es patientia. Ideo dico ut tu me eripias, quoniam tu, Domine, es patientia mea, id est, a te hoc solo habeo, quod aliquo modo patiens sum contra peccatorem uel iniquum. Et ideo per te sum patiens, quia tu Domine es spes mea a iuuentute mea, id est, ex quo innouatus cepi sperare in te: et armasti me contra diabolum, ut in procinctu exercitus fui armatus fide, spe, ceterisque donis dimicarem contra hostes spirituales et inuisibiles. Et non solum a iuuentute es spes, sed etiam confirmatus sum, id est confirmationem, quanta potuit haberi, habui in te ex utero matris mee, id est, ex quo primum cepi informari in institutis Ecclesie, et ex quo fui egrediens de uentre matris mee, id est, ex quo perfectam  in eisdem institutis habui regenerationem, et ideo uere es protector meus, id est clypeus meus, contra tela inimici. Uterus accipiuntur hic prima rudimenta fidei, ut exorcismus et presignatio, que catechumenis fit: egressus uero de uentre, uera regeneratio per baptismum et fidei instructionem. Iuuentus uero adhuc plus ipsa, scilicet integra innouatio, quando iam perfecte armatus fide, spe, caritate et ceteris donis uelut iuuenis ad bellum.

In te cantatio mea. Quia protector meus es, ideo Domine cantatio mea aliorum sit in mundo, et in his que ad ipsum pertinent: cantatio autem mea, id est, omnis gloria et exsultatio mea erit tamen in te semper, id est, et in tempore spei, id est in presenti, et in futuro, ubi facie ad faciem te uidebimus. Et quia in te solo cantatio mea est, ideo sum factus multis, id est, dispersis non ad unum tendentibus  tanquam prodigium, id est, uelut monstrum. His enim qui non credunt esse aliena bona nisi presentia,  uidentur boni, qui hec contemnunt, et ea tamen que non apparent, appetunt esse quasi monstrum. Unde dicit Apostolus: Quia si in hac uita tantum sperantes sumus, miserabiliores sumus omnibus hominibus. Factus sum, inquam, multis tanquam prodigium, id est, uelut monstrum, et tamen ab illis non est mihi timendum: quia tu es mihi adiutor fortis contra illos infirmos, non ualentes scilicet occidere nisi corpus.

Repleatur os meum. Ut semper cantatio mea in te sit, ideo os meum interius, quod fuit plenum laude tua, quandiu in abundantia uirtutum mansit homo: euacuatum uero est per preuaricationem, repleatur, id est, perfecte impleatur laude tua, ad hoc ut in me ipso cantem sancte cogitando et operando gloriam tuam, id est, iustificationem tuam, scilicet quod de impio pium, de damnato feceris in regnum assumptum, et ut cantem magnitudinem tuam, scilicet cum non essem, quia fecisti ut essem: quia salutem dedisti,  cum peccarem: quia ignouisti, cum conuersus essem: quia adiuuisti, cum perseuerarem; quia coronasti, et hoc faciam non tantum in die sine nocte, sed tota die, et in die et in nocte. Naturalis enim dies continet et diem et noctem, et accipitur hic pro prosperitate et aduersitate. Ille enim quasi in die tantum cantat, qui solummodo in prosperis Deum: in nocte uero, id est, in aduersitate non laudat, sed uituperat, ut ille de quo alibi dictum est: Quod cum bene feceris ei, benedicet tibi. Ille uero et in die et in nocte cantat, qui et in prosperitate, et in aduersitate laudat Deum, dicens: Dominus dedit, Dominus abstulit, sit nomen Domini benedictum. Designatur autem hic utrumque et dies et nox per potiorem partem, id est, per diem, quia dies non debet seruire nocti, sed potius nox sequi diem. Tunc enim quasi dies seruit nocti, quando Deus, qui adorandus et laudandus est, pro solis eternis bonis colitur, et laudatur pro temporalibus bonis, que pertinent ad noctem, quod non debet fieri. Imo nox debet sequi  diem, scilicet, ut quidquid de his temporalibus habemus, in laude Dei distribuamus.

Ne proiicias me. Et ut semper cantem gloriam tuam, ideo ne proiicias me, id est, ne facias me uideri proiectum a te in tempore senectutis, id est, in hac presenti uita, que est tempus senectutis, id est, tempus captiuitatis et tribulationis propter senectutem, id est, primi parentis uetustatem. Et describit tempus illud dicens: Cum deficiet uirtus mea, id est, quia nichil de uirtute mea presumo, sed solummodo de gratia tua spero. Et ideo, Domine, ne derelinquas me. Ille uidetur proiectus esse a Deo, et derelictus, qui facile labitur, nec resistere ualet aliquibus tribulationibus.

Quia dixerunt. Ideo necesse est ne derelinquas me, quia inimici mei  dixerunt, id est, statuerunt, non ad suam utilitatem et potestatem, ut putauerunt, sed mihi, id est, ad meam utilitatem. Et prius quam ponat quid dixerint,  determinat quos inimicos accipiat, dicens: Et qui custodiebant, id est, captione obseruabant animam meam, id est, non ad imitandum, sed ad opprimendum fecerunt consilium contra me, conuenientes in unum, scilicet, dicentes: Deus dereliquit eum, id est, non est Deo cura de talibus. Persequimini ergo et comprehendite eum, quia non est aliquis qui eum de manibus nostris eripiat. Multi persequuntur, qui non comprehendunt; illi uero ita persequantur, ut comprehendant, qui eos quos persequuntur, deuocant. uidentur hec uerba et quedam que adhuc sequuntur, ad caput pertinere, sed tamen familiarius ad nos referuntur, quia quod talia dixit, hoc fecit ex nostra infirmitate, non ex sua maiestate. Et ex eo quod factus est propter nos, non ex eo quod id erat, quo perfecit nos.

Deus, ne elongeris. Inimici quidem dicunt quod Deus me dereliquerit, et non sit qui eripiat; tu autem, Deus, ne elongeris a me, sicut uere non elongaberis,  quia prope est Dominus his qui obtriuerunt cor. Deus meus, dico, qui prius despexisti me propter inobedientiam, respice me nunc tendens in auxilium meum, id est, dando mihi patientiam; illis uero qui me persequuntur, et comprehendere nolunt dando ueram confessionem. Quod sic dicit: Confundantur, id est, remordeat praua conscientia mentem eorum, et deficiant in intentione sua praua, detrahentes anime mee, id est, uolentes animam meam deuocare, et sic detrahere ei pennas, id est, uirtutes quibus debet ad alta uolare: tractum enim ab auibus ne auolent, quibus penne detrahuntur. Cum interim dico confundantur, ut operiantur confusione et pudore, id est, ut plenaria confusio de prauis operibus eorum, et pudor de modestia amissa sit eis qui querunt mihi mala, id est, qui querunt me deuocare. Ego autem non dicam quod semper sperem, quasi quod dubium sit optando, sed certificatus per gratiam tuam, non presumendo de uirtute mea, dicam affirmando, quia semper sperabo in te. Et ideo sperabo, quia adiiciam  super omnem laudem tuam. Quam laudem adiiciat, aut super quam adiiciet? Si in uoce capitis, ut quidam de hoc toto psalmo uolunt, legatur, tunc ita dicetur: Quia laus Dei erat in discretione elementorum, et in ordinatione temporum, et in compositione omnium creaturarum, et in regimine earum; sed nondum laudabatur in resuscitatione alicuius humane carnis, et hanc laudem addidit laudi eius Christus primus inter mortuos suscitatus. Si uero in uoce corporis, sicut hactenus processimus, hoc dicatur, tunc dicemus quia laus Dei est quod hominem, cum non esset, creauit, quod rationalem eum fecit, quod liberum arbitrium ei dedit, quod in deliciis paradisi eum posuit, quod preceptum ei dedit, et certam mortem, si illud transgrederetur, uenturam esse predixit. Nihil non fecit, id est, omnia fecit, que facienda erant in homine; sed miser homo preuaricando lapsus est, et facta est in eo quasi massa perditionis totius generis humani. Hanc massam Deus si totam  perderet, nullus diceret quod iniustus esset, quia iuste hoc faceret, et ideo in hoc etiam laudandus esset. Et ecce multiplex laus eius, sed super hanc omnem laudem alia adhuc laus additur, cum de impio fit pius, et de damnato in regnum assumptus. Et hec est laus illa de qua dicit: Adiiciam laudem super omnem laudem tuam. Et assequitur hoc ostendens. Quasi dicat: Hoc modo adiiciam tibi laudem super laudem, quia os meum interius et exterius annuntiabit, id est, representabit dictis et factis et cogitationibus iustitiam esse tuam, non meam, id est, hoc quod iustificatus sum, esse ex gratia tua, non ex meritis meis, et tota die, uel in aduersitate et prosperitate, uel tota die, id est, assidue annuntiabit salutare esse tuum, id est, saluationem gratie tue; meam uero esse damnationem. Secundum uero quod uox capitis est, quod precedit dicetur hic: Os meum, id est, meorum. Sententia autem non mutabitur.

Quoniam non cognoui litteraturam. Id est, ideo os  meum annuntiabit iustitiam esse tuam, et non meam, quoniam ego non cognoui litteraturam, id est, non presumo iustificari de littera legis, sicut illi faciunt, qui soli littere legis insistunt, et a gratia resiliunt, non attendentes littere legis gratiam esse ad uictimam, et necessariam esse gratiam adiuuantis, ut impleatur preceptum iubentis, quia si per te presumendo de uirtute tua incipias et deficias, erit tibi lex littera puniens, non saluans. Lex enim sine gratia est littera occidens, et ualet tantum ad conuincendam iniquitatem, non ad dandam salutem. Non cognoui, inquam, litteraturam, et ideo non introibo amodo non in potentia legis, sed in potentiam Domini, id est, instituam amodo uiuere non secundum litteram legis impotentem iustificare, sed secundum gratiam Domini potentem iustificare, et sic, o Domine, memorabor iustitie tue solius, id est, in memoria semper habebo quod iustitia iustificatio sit tua, qui non meritis supplicium reddidisti, sed gratiam impertisti,  ut solius tui sit, et non serui, qui legem dedit. Si enim, ut ait Apostolus, data esset lex que posset uiuificare, uere ex lege esset iustitia. Sed hoc non est, quia conclusit omnia sub peccato Scriptura.

Deus docuisti me. Quasi dicat: hoc ut memorem iustitie tue soli, docuisti me tu Deus ex iuuentute mea, id est, ex quo conuersus ad te innouatus sum a te, qui factus sum a te. Et quomodo docuisti? Hoc modo, scilicet, quia ego attendens priorem uitam meam, uideo quid debeant mihi, et quid acceperim pro eo quod debebatur mihi. Debebatur mihi enim pena, et data est mihi gratia; debebatur mihi gehenna, et data est mihi spes eterne uite. Docuisti, inquam, ex iuuentute, et usque nunc etiam doces me, quia adhuc regis me, qui in uia posuisti me. Et ideo usque nunc pronuntio mirabilia tua, et semper pronuntiabo ea sancte meditando, et bene operando usque in senectam et senium benedico mirabilia. Que enim maiora mirabilia quam mortuos suscitare? Si enim mortui non essemus, non diceret nobis Apostolus,  Surge, qui dormis, et exsurge a mortuis, et illuminabit te Deus. Omnes enim peccatores et si uiui sunt exterius, mortui tamen interius. Et corpus quando resuscitatur, mundo redditur; anima uero sibi redditur. Corpus quoque suscitatum potest uiuere sine suscitatore suo, anima autem non potest, quia cum sint due uite, una corporis, altera anime, sicut corpus nequit uiuere sine gratia, ita anima nequit uiuere sine gratia per quam resuscitatur. Et ideo dicit usque nunc etiam doces me, quia nullo modo anima sibi reddita sine regimine gratie posset uiuere. Et potest referri quod hic dicitur ad unumquemque perfectum, et sic per senectum et senium accipiemus, uel simpliciter finem uite, uel secundum Grecos possumus accipere per senectam morum grauitatem, per senium uero integram perfectionem. Apud nos utrumque hoc a sene dictum est, et pro eodem accipitur; apud Grecos uero senecta pro grauitate illa morum que est post uirilem etatem accipitur, et  tales graues presbyteros appellant. Senium uero decrepitam etatem accipiunt, et decrepitos gerontas dicunt. Si uero hic loquitur talis unus, qui sit in multis, id est, Ecclesia, tunc aliter oportet nos hec tempora distinguere, scilicet, ut per iuuentutem Ecclesie accipiamus tantum tempus illud, in quo sancti Apostoli fuerunt, et multipliciter sanguis ad letamen Ecclesie, id est, sanctorum martyrum, fusus est. Per uirilem uero etatem, presentem statum intelligamus; per senectam uero et senium tempus ultimum ante finem seculi, tempus Antichristi. Pronuntiabo, inquam, mirabilia tua usque in senectam et senium, et ut possim, o Deus, ne derelinquas me, donec annuntiem ego Ecclesia per presentes et persequentes eorum. uel ego perfectus annuntiem per me et per successores meos, brachium tuum, illud, scilicet, de quo dictum est: Brachium Domini cui reuelatum est? id est, Filium tuum, per quem gratuita liberatio nobis data est, annuntiem  generationi omni que uentura est. Quia preuidit Spiritus sanctus quosdam hereticos futuros, qui affirmarent, et sequentibus suis persuaderent statum Ecclesie breui duraturum. Redarguit illos per prophetam equipollenter dicendo, Ecclesiam quandiu generatio erit non defuturam. Et sic fideles premunt, ne quandoque talibus credant.

Potentiam tuam. Exponit quod brachium accipiat. Quasi dicat: Non derelinquas me, inquam, donec annuntiem brachium tuum, scilicet, donec annuntiem potentiam tuam, id est, gratiam tuam facientem nos potentes ad resistendum tentationibus. Et iustitiam tuam, id est, eamdem gratiam nos iustificantem. Et sic idem sunt potentia et iustitia. Si uero Cassiodorum sequamur, diuersificare ea possumus, scilicet, ut potentiam accipiamus in modo iustificando, iustitiam uero tandem in discernendo. Annuntiabo, inquam, potentiam tuam et iustitiam tuam; ego, dico, tendens usque ad altissima magnalia, id est, usque  in supercelestes creaturas altissimas, indignitate quantum ad nos, quas tamen tu fecisti hoc quod sunt. De his magnalibus ideo apponit, ne putaremus gratiam ad solos homines pertinere, cum etiam pertineat ad supercelestes spiritus, quia et hoc quod sunt, et quod bene uiuunt, id est, quod in ueritate persistunt, est ex gratia. Sequitur:

Deus, quis similis tibi. Quasi dicat: Quandoquidem per potentiam tuam non solum terrena, sed etiam supercelestia persistunt, quis ergo similis tui? Nullus utique. Malo ergo suo peruerse uolunt tibi assimilari primus ille apostata angelus, qui bene noluit tibi assimilari et homo secundus. Quotidie enim Deus nos uocat ad bonam similitudinem suam dicens: Estote misericordes, sicut ego Pater uester misericors sum. Et inuitat nos ut diligamus inimicos nostros, et eis bene faciamus, quia ipse pluit super iustos et iniustos. Sed in hoc noluit sibi assimilari ille. Sed quia Deus est bonum se ipso contentum, et potestas per se sub nulla ens potestate, in hoc uoluit ei peruerse  assimilari primus ille qui dixit: Ponam sedem meam ad Aquilonem, ut esset potestas contra potestatem illam, non sub illa. Et ideo euanuit in cogitatione sua, et cecidit de luce in eternas tenebras. Huic malo suo miser ille secundus consensit, qui sibi Deus esse, et de suo nutu pendere uoluit. Recessit enim ab imperatore, et diuertit post desertorem. Legem dedit imperator, fraudem suggessit desertor. Credidit miser homo quod suasit diabolus, et inuenit quod minatus est Deus, quia morte multatus est. Et hoc est quod dicit: Quantas ostendisti mihi. Quod ad litteram sic continuatur, quasi diceret: Quandoquidem nullus est tibi similis, ergo malo meo in Adam uolui tibi peruerse assimilari, quia tu pro peruersitate illa ostendisti mihi tribulationes, et quantas multas, scilicet, et malas. Tribulationes uocat hic omnes penas peccati, quare quedam uidentur dulces non attendentibus eas, ut comedere et bibere, et similia. Hic uero qui attendit eas, uocat eas malas.  Et est dicere: Quia peruerse uolui tibi assimilari, ideo multasti me magnis et infinitis tribulationibus, et tamen irreuocabiliter, quia tu conuersus de ira ad misericordiam uiuificasti me iam interius in re et exterius etiam in spe. Et ideo dico uiuificasti, quia reduxisti iterum animam meam de abyssis terre. Quod dupliciter potest dici. Quando enim homo de terra factus est, tunc terra in uilitate sua in quiddam dignum educta est; cum uero homo preuaricator factus est, tunc terra in uilitatem suam redacta est. Inde cum assumeretur a uerbo illo quod in principio erat apud Deum, reducta est. Cecidit item quodam modo, cum caro assumpta mortua est; reducta uero est eadem carne resurgente, et sic iterum, id est, bis reducta est. In hac autem sententia per abyssum uilitatem terre accipe. uel aliter: Ideo dico uiuificasti me, quia in terra, id est, bis reduxisti me de abyssis terre, id est, de profunditate uitiorum. Primo enim eduxit nos, cum natura nostra a uerbo assumpta  est. Casus item fuit in ipsa morte. Inde reduxit nos per resuscitationem suam, in qua spes resurgendi nobis data est. Reducet nos etiam, cum hec spes implebitur, id est, cum nos resuscitabimur. Et sic erit et tanta, id est, geminata reductio.

Multiplicasti magnificentiam tuam. Quomodo, inquam, me uiuificasti? Ita, scilicet, quia multiplicasti magnificentiam tuam, id est, magnificam potentiam tuam, quia non tantum indulgentiam confers, sed filiis etiam quos ad hereditatem paras, misericorditer flagella adhibes, et sicut conuersus ab ira ad misericordiam consolatus es in mente interius, consolaberis uero et exterius.

Nam et ego confitebor tibi. Ideo dico consolatus es me, quia hoc mihi contulisti iam, quia etiam in presenti laudabo te in spiritus uiuificatione, et carnis mortificatione. Quod sic dicit: Nam et ego sicut caput meum confitebor tibi, o Deus, id est, laudabo ueritatem tuam uel promissiones in me completas.  uel ueritatem tuam confitebor, id est, laudabo uera precepta tua implendo ea tibi, id est, ad honorem tuum, et hoc in uasis psalmi. uas psalmi, ut beatus Augustinus ait, est instrumentum psalmi, psalterium scilicet, quod quia desuper sonat, significat uiuificationem spiritus, que desuper est. Et est dicere: Confitebor tibi in uasis psalmi, id est, in spiritualibus operibus, sicut in sancta cogitatione et oratione. Possumus etiam secundum Cassiodorum in uasis psalmi intransitiue accipere, ut sit idem ac si dicat: Confitebor tibi in uasis, que sint uasa, id est, in talibus canticis, in quibus ita et pura et incorporea sit laus Dei, sicut in aliquo uase bono manet infusus liquor incorruptus. Que tamen laus pertinet ad spiritus uiuificationem. uel etiam per uasa psalmi possumus accipere spirituales animas, in quibus laus Dei non acescit, sed bene sapida est sicut liquor in bono uase. Confitebor tibi, inquam, o Deus in uasis psalmi, et psallam tibi in cithara, id est, in sanctis  operibus ad carnis mortificationem pertinentibus, ut est manum pauperi porrigere, infirmos et incarceratos uisitare, et similia, laudabo te, o sanctus, sanctus, dico, Isrel, id est, qui sanctificas omnem uirum intendentem ad hoc, ut uideat te. Isrel enim uir uidens Deum interpretatur. Et per citharam, que ab inferiori sonat, non incongrue carnis mortificatio designatur.

Exsultabunt labia mea. Nunc, inquam, confitebor tibi in uasis psalmi, et psallam in cithara; tandem uero exsultabunt integre labia mea interiora, tunc, scilicet, cum cantauero tibi, id est, cum uerum et indeficiens canticum soluam tibi. Beati enim qui habitant in domo tua, Domine, in secula seculorum laudabunt te. Et quia dicuntur etiam labia interiora, ideo, ad exponendum que labia acceperit, subdit: Et eadem anima mea exsultabit tunc in laude tua ideo, quia tu eam redemisti, redimes ab omni tribulatione uel mutabilitate. Nec solum animam redimes, sed et corpus redimes a corruptione per incorruptionem, quia lingua mea, lingua scilicet corporis,  meditabitur iustitiam tuam, id est, in omni intentione consentiet anime in representando iustificationem tuam, quod erit laus tua. Quod est dicere: Tunc non retrahet caro per corruptionem aliquam animam a laude tua, sed consentiet ei, quia totus absumar flagrantissimo igne caritatis in holocaustum, quod erit tota die, id est, in futuro quando erit dies sine nocte, tunc scilicet quando e contrario illi qui modo querunt mihi mala, uolentes me deuocare, fiunt confusi et reueriti, id est, grauiter remorsam conscientiam habebant, et ualde erubescentes erunt dicentes: Nos insensati uitam illorum estimabamus infamiam, etc.



IN PSALMUM LXXI. Psalmus in Salomonem.



ARGUMENTUM.

Hic psalmus non simpliciter in Salomonem, sed propter communem populi prosperitatem, que erat  cum regis felicitate coniuncta, et in Salomonem canitur. Aliter uox Ecclesie de Christo ad Dominum.



EXPLANATIO.

Salomon interpretatur pacificus, significans Dominum Christum, de quo dicitur: Imperii et pacis non erit finis. Per totum psalmum propheta loquens aduentum Christi precinit. In prima parte uerba facit ad Patrem, iudicium Filio petens ad populos iudicandos, quod tamen predestinatum ante secula noscebat. Secunda, in iudicio Domini filios pauperum saluandos, et humiliandam diaboli dicit esse superbiam, nam et ipsum quoque uirginis partum per similitudines exponit. Tertia refert que bona contigerint de Spiritu sancto, ex Maria uirgine nato Domino Christo. Quarta ab omnibus regibus dicit adorandum, quia humanum genus a diaboli potestate redemit. Quinta pronuntiat, quoniam humanis oculis uisus firmamentum fuit credentium, et profectus sine dubietate iustorum. Sexta, eterno Domino totius mundi consensu laudes perhibet esse soluendas.  Septima hymnum Domino Christo mundissima deuotione persoluit.



COMMENTARIUS.

Deus, iudicium tuum regi da. Hec uerba referuntur in Salomonem, non filium Dauid prophete, sed in uerum pacificum, id est, in Christum. Salomon enim interpretatur pacificus. Et ille uere pacificus est, per quem mediatorem accepta remissione peccatorum reconciliati sumus Deo. Dicit enim Apostolus, quia cum adhuc peccatores essemus, reconciliati sumus Deo per mortem filii eius. Ille quoque uere pacificus est, qui fecit utraque unum, soluens medium parietem, ut duos conderet in se unum nouum hominem, faciens pacem. Quod uel de duobus parietibus Ecclesie potest accipi, qui coniuncti sunt in uno angulari lapide, id est, in Christo, soluto medio obstaculo quo separabantur, id est, carnali lege, uel etiam de ista et de superna Ecclesia, quam Christus reconciliauit, soluto muro quem inter eas peccata erexerant, et  multis aliis modis potest Christus pacificus ostendi, non secundum eam pacem quam mundus querit et diligit, sed secundum eam pacem de qua propheta dicit, Dabo uobis solatium uerum, pacem super pacem, scilicet super reconciliationis pacem immortalitatis. Quod autem in hoc psalmo propheta ita aperte exponit occultum eius aduentum et manifestum: hoc facit ad conuincendam duritiam illius populi, quem per spiritum propheticum preuenit, contradicturum omnia illa que de eo in lege et prophetis et psalmis scripta erant, et ut exhortetur eos, ut sic recognoscant eius occultum aduentum, ne tandem experiantur manifestum, et dicit ita: Deus, da iudicium tuum regi. Quod est dicere: Domine pater, mitte illum quem missurus es, ut assumpta humana natura des illi regi iudicium tuum, id est, iudicium certum et prouidum, quod scilicet falli non potest ut humanum iudicium. Pater enim non iudicat quemquam, sed omne iudicium dedit Filio, quia Filius hominis est.  Ex ipsa enim humanitate habet Christus iudicare, quia nouus homo noua precepta dedit mundo. Que qui seruauerint, in bonum iudicabuntur, qui uero ea contempserint, in malum. Et ualde iustum est, ut qui homo factus est propter homines, ipse etiam iudicet homines. Sequitur:

Et iustitiam tuam filio regis. Aliis uerbis idem quod prius dixit, repetit. Idem enim rex est, et filius regis. Rex quidem est secundum humanitatem, filius uero regis est secundum diuinitatem. Et cum dicit: Da iustitiam tuam filio regis, idem est ac si dicat, Da ei iustum iudicium tuum. Nec superuacue sunt huius modi repetitiones, quia multum ornatur diuinum eloquium, et necessarie sunt in psalmis, et in eo genere sermones, quo concitandus est affectus animi.

Iudicare populum tuum. Da, inquam, regi iudicium tuum, scilicet iudicare  populum tuum, id est, ad discernendum oues ab hedis in iustitia. Et quos uocet populum eius, determinat dicens:  Et iudicare pauperes tuos in iudicio. Iudicium simpliciter positum, ut beatus Augustinus dicit, pro iusto iudicio accipitur ut hic. Quod autem dicit, Pauperes tuos, ad differentiam dicit: quia sunt quidam pauperes non sui, illi scilicet qui et si exterius sunt pauperes, per cupiditatem tamen in mente sunt diuites.

Suscipiant montes. Quasi dicat: Et ut rex ille iudicet populum tuum, ideo montes, id est, sancti apostoli qui sunt montes, sanctitate eminentes, uirtute prepollentes: sic loquendo ut per eos alii fideliter instruantur, sic uiuendo ut alii salubriter eos imitentur; illi, inquam, montes suscipiant pacem, illam scilicet pacem de qua Apostolus dicit: Christi legatione fungimur, tanquam Deo exhortante per nos, obsecramus uos pro Christo, reconciliamini Deo, hoc est, suscipiant predicationem reconciliationis populo, subaudit annuntiandam. Ut qui aure audiendi audierint, iudicentur in bonum: qui uero non audierint,  in malum. Et colles, id est, inferiores ita se ad ipsos habentes, sicut colles ad montes, ut Lucas et Timotheus ad Paulum, suscipiant iustitiam, scilicet, ut per suam obtemperent auctoritati illorum, sicut iustum est. Ipsam enim obedientiam uocat iustitiam. uel aliter; Montes, id est, prelati et superiores in Ecclesia suscipiant pacem et concordiam faciendam in mundo uel in populo. Maxime enim ad prelatos pertinet uigilanti attentione consulere paci, id est, concordie, ne schismata fiant. Et ideo montes suscipiant pacem et colles suscipiant, id est, inferiores obediendo sequantur auctoritatem illorum, sicut iustum est.

Iudicabit pauperes populi. Da, inquam, iudicium regi, et uere dabis; qui rex ille tandem iudicabit, id est, discernet ad bonum ueros pauperes de populo primitiuo, et quia etiam iudicabit malos, ideo determinat quomodo istos iudicabit, dicens: quia non tantum saluos faciet illos priores pauperes, sed etiam filios, id est, quoscunque ueros imitatores illorum  pauperes, faciet saluos eternaliter, et ideo humiliabit calumniatorem. Calumniatorem uocat hic diabolum, qui fraudulentia et nequitia sua nititur semper confringere, unde fratres accuset. Unde alibi dicitur accusator fratrum, et qui maxime dolet causam nostram esse apud iudicem tam prouidum atque benignum. Qui uere tunc humiliabitur, quia absorpta morte, quando amplius peccato non erit locus, tunc peribit potestas eius.

Et permanebit cum sole. Et humiliabit, inquam, calumniatorem, et illo humiliato cum tradiderit regnum Deo et Patri, tunc permanebit eternaliter cum sole, id est, cum paterna claritate; et permanebit ante lunam, id est, in conspectu Ecclesie, ut inde Ecclesia se reficiat illic, unde hic lucebat. Lunam comparat hic Ecclesie, quia sicut luna non habet lumen a se, sed recipit illud a sole: ita Ecclesia lucem non habet, nisi recipiat eam ab illo qui illuminat omnem hominem uenientem in hunc mundum. Ante lunam dico generationis generationum, id est, que erit generatio composita  ex omnibus generationibus, hoc secundum quamdam translationem, iuxta aliam uero dices, quod uere permanebit ante lunam: quia permanebit in generatione et generationem.

Descendet sicut pluuia in uellus. Quasi dicat: Qui sic ueniet manifeste iudicaturus, prius ueniet occulte iudicandus: quia descendet sicut pluuia in uellus, et est sciendum quod in duobus precedentibus uersibus de futuro dictum, de presenti quoque potest dici sic: Dominus tandem iudicabit ueros pauperes populi, et etiam in presenti faciet saluos iustificando, et ipsos pauperes et filios pauperum, id est, imitatores illorum, et humiliabit calumniatorem; quia dabit suis eam gratiam, ut unde calumniator machinabatur criminari eos scilicet, quod non gratis colerent Deum, sicut beatum Iob, quando dixit: Nunquid Iob gratis colit Deum? Unde potius ipse humilietur uictus in hoc, quia illi contra eius uoluntatem gratis colunt Deum. uel aliter. Humiliabit calumniatorem per sacramentum  incarnationis sue, scilicet quia ille extendendo manum super illum, ubi nichil suum inuenit, alios in quibus ius habebat amittet. Et saluos faciendo suos, et calumniatorem humiliando permanebit cum sole, id est quandiu sol orietur et occidet, id est omni tempore. Et nimirum si permanebit cum sole, quia est ante lunam, id est, ante omnia tempora. Similiter posset dicere ante solem, sed gratia uariandi orationem: quia prius solem posuerat, hic lunam posuit; permanebit, inquam, ens in generatione et generationem, id est, in presenti generatione, ubi est generatio decedens, et generatio succedens, et sic multe generationes.

Descendet sicut pluuia. Saluos faciet, inquam, filios pauperum. Et ut saluos faciat eos, descendet sicut pluuia in uellus, id est, nascetur de intemerata uirgine. Sicut enim pluuia penetrat uellus, et cadit inde sine uillorum aliqua scissione; sic et Dominus uterum uirginis intrauit et exiuit sine ulla integritatis  corruptione.

Et sicut stillicidia stillantia super terram. Idem dicit per aliam similitudinem. Sicut enim lenis pluuie gutte stillantur super terram occulte: ita Dominus natus est de uirgine sine strepitu maritalis copule. Aliter quoque si ad historiam respiciamus. Eo enim tempore quo Dominus per iudices populum rexit, precepit Gedeoni, ut contra Madianitas pugnaret, promittens ei uictoriam: ille uero uolens fieri sibi promissionis certitudinem, in nocte uellus super aream extendit, et petiit hoc signum sibi dari: ut uellus complueretur, et area sicca maneret, et factum est ita. Sequenti etiam nocte idem uellus extendit, et petiit ut siccum uellus maneret, et area complueretur, hoc quoque ei commissum est, et sic de uictoria certus lactus est. Per uellus designatur Iudaicus populus, quod sicut uellus ab oue aufertur: ita a lege et gloria loci et gentis erat exstirpandus. Et Dominus descendit primo, sicut pluuia in uellus: quia  prius populum illum spirituali gratia perfudit. Inde enim matrem sibi elegit, in sanctos apostolos assumpsit, inde et preconium Euangelice ueritatis incepit. Et deinde descendit sicut stillicidia stillantia super terram; quia preconantibus sanctis apostolis, contradixerunt eis Iudei, prohibentes ne quis in eo nomine loqueretur. Et sic uellus siccum remansit, et terra que circa erat, compluta est: quia gratia Iudeis est subtracta, gentibus est proposita. Tunc enim sancti apostoli in uiam gentium abierunt, et in ciuitatem Samaritanorum, quod prius prohibitum fuerat, introierunt dicentes: uobis primum oportebat loqui uerbum Dei, sed quoniam repulistis illud, et indignos uos iudicastis, ecce conuertimur ad gentes.

Orietur in diebus eius. Descendit, inquam, Dominus, et in diebus eius iustitia, prius occulta, et in lege non apparens. Orietur, id est, manifestabitur. Iustus enim ex fide uiuit; et orietur abundantia pacis, scilicet ut et inimici diligantur; et hoc tam diu erit, donec luna auferatur, id est, donec adscripta morte omnis defectus  mortalitatis ab Ecclesia auferatur. uel secundum aliam translationem ita dicemus: Donec luna, id est, presens Ecclesia que nunc comparatur lune propter defectum, extollatur per gloriam immortalitatis et impassibilitatis. Tunc enim amplius inimicus diligendus non erit, quia nec inimicus erit. Et preterea dominabitur rex iste a mari usque ad mare, id est, ab oceano Occidentali usque ad oceanum Orientalem. Et unde incipiet? scilicet incipiet a flumine, id est, a Iordane, qui fluuius est Iudee, unde preconium ueritatis incepit. Et dominabitur usque ad terminos orbis terrarum, quia in omnem terram exiuit sonus eorum, et in fines orbis terrarum. Et per hoc ita etiam simpliciter expositum manifeste ostendit, quod hec  in Salomonem historialem referenda sunt. Potest autem mystice intelligi, quod dicit: Et dominabitur a mari Orientali usque ad mare Occidentale. Per mare namque Orientale Iudei significantur, qui et si amari in moribus erant, unum  tamen Deum colebant: per mare uero Occidentale gentiles intellige significari, quibus occiderat omnis cognitio ueritatis. Per flumen quoque terrenos principes accipe, in mundanas amaritudines semper influentes, sicut flumen in mare, et est dicere: Dominabuntur a mari Orientali usque ad mare Occidentale, id est, obtinebit dominium et de Iudeis et de gentibus, et dominabitur a flumine usque ad terminos orbis terrarum; quia illos qui prius flumen erant, faciet terram stabilem et bene cultam, et non solum terram, sed etiam orbem terrarum, id est, adeo perfectos, ut sint etiam termini orbis terrarum, id est, in tantum exstinxerunt in se omnem terrenitatem, ut iam uix etiam in aliquo angulo eius sint.

Coram illo procident Aethiopes. Dominabitur, inquam, rex iste, et illo dominante Aethiopes, id est, denigrati in peccatis et desperatissimi in gentibus, procident coram illo, id est, humiliabunt animas suas illi, et tamen inimici eius Iudei lingent terram, id  est, terrena magis quam ipsum diligent, quia maluerunt innocentiam perdere, quam locum et gentem amittere. uel aliter: Inimici eius, id est, contradictores eius lingent terram, id est, diligent terrena, sapientes, id est, hereticos, et magis placebit illis illorum errorem imitari, quam ueritati eius conformari. Ecce due sententie in malo: sunt alie due in bono, ut sic dicas: Procident, inquam, Aethiopes coram illo, et qui prius fuerant inimici eius, terram lingent, id est, non solum se humiliabunt, sed ipsam etiam humilitatem ualde tanquam aliquid dulce cupient. uel aliter: Inimici eius, id est, quilibet prius aduersantes eis, lingent terram, id est, diligent humanitatem, etiam studebunt imitari humilitatem.

Reges Tharsis. Ideo Aethiopes procident coram illo, quia reges Tharsis et insule offerent ei munera, quod non incongrue de tribus regibus magis potest accipi, quantum ad litteram. Mystice uero sic intelligitur. Tharsis interpretatur exploratio gaudii. Et illi qui  prius in terrenis gaudium explorabant, ubi non est gaudendum, imo dolendum: facti reges, illicitos scilicet motus in se ipsis bene regentes, offerent munera gratiosa, scilicet, seipsos et alios a se conuersos. Tharsis quoque, ut Hieronymus dicit, contemplatio interpretatur, quod satis item congruit, quia reges illi qui in uera sunt contemplatione, uere offerent ei munera supra dicta. Et insule etiam offerent ei munera. Insule sunt illi, qui adeo perfecti sunt, ut positi in salo huius seculi, licet undique fluctus tentationum eos assiliant, tamen stabiles maneant, uelut in mari insule.

Reges Arabum et Saba dona adducent ei. Arabia interpretatur campestris, et est regio, in qua omnes aromatice species reperiuntur, et intelliguntur per reges Arabum tales regentes se de gentibus qui de syluestribus et spinosis campestres et frugiferi facti, Deum omnium uirtutum odoramentis oblectant. Saba uero interpretatur incensa, et est regio thurifera, per quam intelliguntur illo igne succensi, quem Dominus  uenit mittere in terram, et uult ut ardeat, id est, spiritu feruentes, Domino seruientes, et in bonis moribus tanquam thure Deum oblectantes. Potest etiam in malo hoc dici sic: Reges Arabum, id est, gentilium reges, campestres et inculti; et Saba, id est, incensi igne incentiuorum adducent ei dona, sanctos scilicet martyres interficiendo, qui Domino uelut dulcia sacrificia erunt.

Et adorabunt eum. Quasi dicat: Non solum reges Tharsis et alii magni reges munera offerent, sed etiam omnes reges, id est quicunque se regentes, cognoscentesque se regunt, ab illo se habere. Adorabunt, id est, ualde uenerabuntur eum. Et uere adorabunt, quia omnes gentes, id est, aliqui de omnibus gentibus seruient ei, casto scilicet timore. Ipsum enim seruire, erit adorare.

Quia liberabit pauperem a potente. Ideo merito adorabunt eum, et seruient ei, quia ipse et liberauit eam, et liberabit pauperem, id est, populum uere  humilem a potente, id est, a supra dicto calumniatore; qui non ex sua uirtute potens est super nos, sed ex nostra infirmitate, preuaricando enim infirmati, et sub peccato uenundati sumus, et prepotentem super nos eum fecimus. Liberabit, inquam, pauperem, et necesse erat ut liberaret pauperem: cui  non erat adiutor, quia neque philosophus, neque angelus aut archangelus poterat ei subuenire, ut liberaretur preter ipsum solum, de quo dictum est: Dum medium silentium tenerent omnia, etc.

Parcet pauperi et inopi. Quasi dicat: Quomodo liberabit pauperem? An ita ut placeat ei illius peccatum? Non, sed potius destruetur peccatum, quia ipse parcet remittendo peccatum pauperi, id est, humilianti se ei, sicut pauper solet diuiti, et inopi, id est, illi qui est sine ope, et reputat gratiam sibi necessariam esse. Et tandem faciet saluas eternaliter animas pauperum. Et hoc ideo, quia hic redimet  animas eorum ex usuris, id est, ex suppliciis peccatorum, que tandem debentur malis, et per hoc liberabit a suppliciis, quia redimet ab iniquitate, id est, quia causam aufert suppliciorum, id est, peccatum. Supplicium autem ipsum ideo usura dicitur, quia plus mali contingit inueniri in supplicio quam delectationis in peccato. Solum enim corpus ab homicida hic occiditur, ipse uero qui hoc facit illic corpore et anima damnatur; uel, quod generalius est, cum peccatum alicuius sit momentaneum, supplicium erit eternum. Redimet, inquam, animas pauperum ex iniquitate. Et nomen eorum, id est, redemptorum, scilicet, hoc nomen Christianus quantumcunque sit mundo despicabile, tamen erit ualde honorabile coram illo, id est, in conspectu illius, cum dicet eis: uenite, benedicti Patris mei, possidete paratum uobis regnum a constitutione mundi.

Et uiuet et dabitur ei. Descendet, inquam, Dominus, et dominabitur a mari usque ad mare. Et occisus ex infirmitate, uiuet ex maiestate, quia resurget, et mors  illi ultra non dominabitur. uel uiuet uera uita, quia immunis a peccato erit in se, etiam in suis, iuxta illud: Sicut me misit uiuens Pater, et ego uiuo propter Patrem, ita et qui manducat me, uiuit propter me. Quodcunque enim peccatum siue paruum, siue magnum, mors anime est. Et quia uiuet, ideo dabitur ei de auro Arabie, id est, de precipuis philosophis gentium quidam conuertentur ad eam, ut Dionysius Areopagita, et plures alii. Aurum enim Arabie pretiosius est quam aliud aurum. Et per aurum sapientia designatur, per Arabiam uero gentilitas. Et quod semper adorabunt, ut istud, scilicet: Adueniat regnum tuum, quod nos quotidie oramus, illud erit de ipso. Quis enim sciret quid maxime deberet orare, nisi ille uenisset qui prior docuit despicere terrena et desiderare celestia? Nullus utique. uel aliter: Semper adorabunt de ipso, quantum ad corpus perficiendo. Hoc enim orant sancti uiri deuotissime, ut corpus Christi, id est, numerus electorum compleatur.  Unde etiam in alia Translatione habetur, Adorabunt pro ipso, et benedicent ei, id est, multiplicabuntur in uirtutibus et bonis operibus, quod erit benedicere ei. Semper enim siue ipse nos benedicat, siue nos benedicamus eum, nos multiplicabimur; ipse uero non augetur nostra benedictione, nec minuitur maledictione. Et hoc faciet tota die, id est, in aduersitate, et in prosperitate; qui enim non solum in prosperitate, sed in aduersitate Deum laudat, illi etiam nox est dies, et sic semper in die Deum laudat.

Erit firmamentum in terra in summis montium. Ideo merito benedicent ei, quia ipse in terra conuersando inter illos, propter quos suscepit terram, erit firmamentum, id est, confirmatio ueritatis, in summis montium, id est, in prophetis, qui plura de eo promiserunt. Quotquot enim promissiones sunt, in ipso sunt, id est, perfecte, et ipse de se dicit: Oportebat impleri quecunque scripta sunt in lege, et in prophetis  et psalmis de me. Summos montium uocat prophetas, non quod digniores apostolis sint, sed quia priores tempore fuerunt. Erit, inquam, firmamentum, et fructus eius superextolletur super Libanum. Libanus est mons, ubi cedri arbores altissime et odorifere, et imputribile lignum habentes, crescunt. Fructum eius ad similitudinem intelligere possumus. Sicut enim fructus sanctorum Apostolorum sunt ab ipsis conuersi, quibus ipse dixit: Ego posui uos ut eatis et fructum afferatis, etc., sic et sancti apostoli, quos ipse uocauit, fructus eius sunt. Et est dicere: Fructus eius superextolletur super Libanum, id est, ualde extolletur super omne huius mundi excessum, iucundum et pretiosum. uel quia Libanus candidatio interpretatur. Per Libanum intelligitur Iudaicus populus, qui quasi candidatus inter gentes propter cultum unius Dei et legem erat. In quo etiam populo illi candidiores erant, qui plus aliis emulatores paternarum traditionum, sicut Paulus fuit, existebant.  Et tamen fructus eius superextolletur super hunc etiam Libanum, quia sancti apostoli longe digniores istis quantumcunque legis emulatores sint, erunt.

Et florebunt de ciuitate sicut fenum terre. Quia non dicitur de ciuitate, cuius potest ciuitas referri siue ad malum, siue ad bonum. Si autem ad bonum, tunc sic dicemus: Illi qui sunt de ciuitate eius, id est, ciues illius regis, cuius fructus sic extolletur, quod sunt omnes ad pie uiuendum in Ecclesiam collecti: illi florebunt sicut fenum, non quodlibet, sed sicut fenum adherens terre, quod non cito siccatur, sed diu uiret, id est, florebunt sicut fructiferum fenum, quia et ipsi fructificabunt. uel florebunt utiliter sicut fenum terre, id est, sicut triticum. Per fenum namque triticum designatur, ut in libro Genesis, ubi dicitur: Producat terra omne fenum, et omne lignum pomiferum, etc. Si uero ciuitatem in malo accipiamus, tunc ita dicemus: Illi qui sunt de ciuitate Chaim, qui prius edificauit ciuitatem, ubi nulla prius fuerat ciuitas, quia non prius quod spirituale est, sed quod animale,  illi florebunt quidem, quia in terrenis prosperabuntur, sed flos illi erit sicut fenum terre, quod hodie est, et cras in clibanum mittitur.

Sit nomen eius benedictum. uisis et enumeratis tot et tantis bonis, que in diebus huius regis erunt, benedicit ei, dicens: Nomen eius, scilicet, nomen hoc, quod est Christus, uel Dominus sit benedictum, id est, multiplicatum in ueneratione plurium, in secula presentia, id est, per omnia tempora. Et merito debet benedici in secula, quia ipsum nomen eius permanet ante solem, id est, est benedictum ante omnia tempora.

Et benedicentur in ipso omnes tribus terre. Dico ut benedictum sit nomen eius, et merito hoc dico, quia non solum Iudea, sed omnes tribus, id est, omnes familie terre benedicentur in ipso, id est, augebuntur in uirtutibus per ipsum. Et propter hoc dico in ipso, quia in ipso benedicentur omnes gentes, id est, aliqua de omnibus gentibus magnificabunt, id est, uirtutibus  et bonis operibus eum glorificabunt. In quo enim erit eius magnificatio, in hoc erit eorum benedictio. Benedictus ergo sit Dominus Redemptor, Deus Creator, Dominus et Deus, dico, Isrel ueri, quia ipse solus per ipsum facit quecunque mirabilia; alii uero, etsi faciant mirabilia, non ex se habent, sed per ipsum. Et ideo etiam nomen maiestatis, id est, maiestatiuum nomen eius, hoc, scilicet, quod est Dominus, sit benedictum in eternum, id est, exaltetur eternaliter in seruis suis, scilicet, ut ipsi tales se exhibeant qui sint digni ut talem Dominum habeant. Et uere benedictum erit, quia omnis terra replebitur maiestate eius, id est, maiestatiuo dono eius, illo, scilicet, de quo dictum est: Effundam de Spiritu meo super omnem carnem, et prophetabunt filii et filie uestre. Principaliter enim hoc dono, id est, spirituali gratia, repleti sunt apostoli, et per ipsos omnis terra illud suscepit, quia in omnem terram sonus eorum exiuit. Et quia omnis terra maiestate eius replebitur; ergo  fiat ei benedictio in primitiuis repletis, fiat ei et in secundariis.



IN PSALMUM LXXII. Psalmus Asaph.



ARGUMENTUM.

Qua expostulatione populus in Babylone captiuus aduersus prouidentiam usus sit, indicatur; et quod pro exploratione uirtutis in hac uita plerumque iusti cruciantur, nec non inopinatis aliquoties successibus attoluntur. Aliter uox Christi ad Patrem de Iudeis.



EXPLANATIO.

»Dum in titulis superioribus Dauid tantum uideatur ascriptus, hic addidit filii Iesse, scilicet, ut illum Dauid patrem Salomonis intelligere debeamus. Laudes ergo temporales, que Domino in lege post sacrificia pecudum, et instrumenta musica reddebantur, defecerunt atque mutate sunt, quia nunc Ecclesia  catholica immolatione corporis et sanguinis Christi sanctam peraget psalmodiam. Synagoga autem Dominum quidem colebat, sed uiuendo florere malos in pessimas cogitationes inciderat; ex cuius persona in hoc psalmo ipse Asaph loquitur, qui in suo nomine Synagoge continet significationem; de gentilibus enim populis, et de his qui legem Domini susceperunt, multa dicturus est, que ad emendationem nostram utiliter dicuntur, ne talibus cogitationibus polluamur. Aliter quod defecerunt laudes Dauid filii Iesse, ad finem quinquagesimi psalmi pertinet; quod uero sequitur psalmus, initium est sequentis. Asaph, ut diximus, ex typo Synagoge per totum loquitur psalmum. In prima parte zelasse dicit felicitatem mundi, pacem contuens peccatorum, admirans cur inimicis Dei et paganis prosperitas tanta prouenerit, ut os suum usque ad celum extollere uiderentur. Secunda parte reuersurum dicit populum suum ad salubre consilium, et pristine cogitationis  erubescere prauitatem, donec ultima impiorum intelligere atque conspicere mereatur. Tertia parte propter dolos suos mala impiis prouenire testatur, quia sanctos uiros felicitate sua scandalizare uidebantur, se tamen beneficio Domini de his malis asserit esse liberatum. Quarta dicit quomodo ad perfectum intellectum Domino miserante peruenerit.«



COMMENTARIUS.

Quam bonus Deus Isrel his qui recto sunt corde. Titulus est, Defecerunt hymni Dauid, filii Iesse, psalmus Asaph. Asaph interpretatur congregans, siue congregatio, et significat hic Synagogam non interfectricem, sed imitatricem. Et est dicere: Iste psalmus est Asaph, id est, synagoge, quia quidam de Synagoga hic loquuntur; psalmus dico, agens de hoc, quia defecerunt hymni Dauid filii Iesse. Hymnus est laus Dei cum cantico. Et ualde periculosa et lacrymosa res est, quod qui Deum non solum laudauerunt,  sed etiam laudem eius cantauerunt, tam cito ab eius laude defecerunt. Qui enim laudem alicui cantat, non solum laudat, sed hilariter etiam laudat; et qui laudem alicuius cantat, non solum cantat, sed et diligit illum quem laudat, nec frustra preter solitum uidetur hoc nomen Dauid per filii Iesse in hoc titulo determinatum. Hoc enim ideo factum est, ut per hoc intelligatur quia hymni defecerunt in carnali populo, historiali Dauid subiecto, non spirituali populo, spirituali Dauid supposito. Quodam enim tempore ueteris testamenti, cum adhuc in ipso nouum testamentum lateret uelut fructus in radice, Dauid ipse filius Iesse rex Isrelitici populi fuit. Eodem tempore, scilicet, ueteris testamenti facte sunt promissiones illi populo tanquam carnali, terrene et temporales, quia promissum est ei regnum, subiectio hostium, successus filiorum, fecunditas uxorum, Ierusalem ciuitas, et omnis illa terrena felicitas, que ipsi pro magno acceperunt, quasi  Deus nichil maius, nichil melius, haberet, quod eis dare posset. Et pro his solis laudauerunt Deum, et coluerunt. His autem acceptis, cum merito peccatorum suorum oppugnarent, et expugnarentur, et ciuitas eorum euerteretur, promissionis terra eis auferretur, quod necessarium erat, quia umbra erat, tunc hymni in eis defecerunt, ideo, quia in talibus cordibus Deus non laudatur, imo blasphematur. Que uel putant eum iniustum esse, uel mortalia non curare, propterea quia hec temporalia bona subtrahit amicis, et cultoribus suis, et dat ea inimicis, blasphemis, scilicet, et idololatris. Ex his uero quidam correcti, uel quia etiam non defuerunt in populo illo, qui Spiritum sanctum intelligerent, et quid accepissent, et quid Deus eis promisisset, et quare hec temporalia eis subtraxisset, et inimicis dedisset. Hi tales associantes se illis, ut tanto liberius cum eis agere possint, loquuntur in hoc psalmo, et redarguunt illos, atque corrigunt, exhortantes eos, ne  amplius emulentur florem malorum. Et ut intelligant quod ideo Deus subtraxerit eis hec non uera bona temporalia, ut inquirerent alia uera bona et eterna, non que in illis non erant, sed que in illis latebant. Et dicit ita, siue correctorum quilibet, siue perfectorum, illis se associantium: Deus Isrel ueri, quam bonus est, id est, quam iucundus est his qui sunt recto corde! Distortis autem corde solis, qui uel putant eum iniustum esse, uel mortalia non curare, est peruersus, non quod uere peruersus sit Deus, sed quando tu peruersus, tunc peruersus tibi uidetur. Et non est tibi bonus, id est, non est tibi iucundus, imo iniucundus, sicut neque mel iucundum est febricitanti palato, neque clarus sol lippienti oculo, quia lux, que uegetat sanum oculum, reuerberat infirmum, et que hunc illustrat, illum excruciat.

Mei autem pene moti sunt pedes. Quasi dicat: Rectis quidem corde bonus est Deus, ego autem prius eram distorto corde, et ideo mihi bonus non erat.  Nam pedes mihi pene moti sunt, et gressus mihi pene effusi sunt. Pedes pertinent ad lapsum, quia pedibus labimur; gressus uero pertinent ad errandum. Et pedes accipit hic affectiones, gressus uero operationem, quia pedes non ex toto moti, sed pene moti sunt, et gressus non ex toto effusi, sed pene effusi sunt, quia cogitabat quidem et piam affectionem, quam in Deum, et si pro carnalibus habeat mutare, et opera seruitutis eius in demoniorum culturam transferre, sed resipuit, et ideo dicit: Pedes mei pene moti sunt, et gressus mei pene effusi sunt. Quasi dicat: Cadebam, sed nondum cecideram; ibam, sed nondum ieram.

Quia zelaui. Ideo gressus mei pene effusi sunt, quia ego zelaui, id est, indignationem habui, faciendo me super iniquos, id est, iustificando me, et in hoc preferendo iniquis; et inde zelaui, quia uidi pacem, id est, felicitatem peccatorum, scilicet, quod ipsis essent omnia pro uelle suo.

Quia non est respectus morti eorum. Ideo zelaui  uidens pacem peccatorum, quia morti, cum sit malum meritum eorum, non est tamen respectus, quia nunquam respicit eos. Et in plaga eorum, id est, si aliquando plagantur, non est ibi firmamentum, id est, stabilitas, quia si interdum euenit eos aliqua tristitia mori, succedunt leta, uel in plaga eorum est firmamentum, id est, non laxatur plaga eorum, sed firmatur, id est, consolidatur. Aliter quoque hunc totum uersum legere potes, ut sit ostensio quod felicitas non datur hic peccatoribus ad saluationem, sed ad damnationem. Quasi dicat: Zelaui, inquam, uidens pacem peccatorum. Quare autem datur eis pax illa? Ad perditionem utique ipsorum; nam datur eis ideo, quia morti eorum non est respectus, quia mors eis debita nunquam uertit se ab eis, ut aliquando respiciat eos, sed semper respicit eos, id est, iam conclamatum est de eis, et in plaga eorum non est firmamentum, quia semper laxatur plaga, id est, confusio ipsorum.

 In labore hominum non sunt. Eadem continuatio est secundum utramque sententiam, quasi dicat: Inde apparet quod non est respectus morti eorum, quia nulla medicina eis adhibetur. Nam non sunt per se ipsos in labore aliquo uerorum hominum, scilicet, ut uigilent uel ieiunent, uel aliquid tale faciant, et preterea non flagellantur, neque unquam flagellabuntur cum ueris hominibus ab illo, quia flagellat omnem filium quem recipit. Et quia nec per se laborant, nec a Deo flagellantur, ideo tenuit eos superbia, quasi quibusdam manibus suis ne aufugerent. Et propterea operti sunt, id est, ex toto inuoluti sunt, quasi quodam pallio, iniquitate contra proximum, et impietate contra Deum. Iniquitate uel impietate, dico, sua, id est, ex eorum uitio eis innata; neque enim sobrie in se uiuunt, quia superbiunt, neque iuste in proximum, neque pie in Deum.

Prodiit quasi ex adipe iniquitas. Operti sunt, inquam, iniquitate, et hoc non ex necessitate aliqua,  quia iniquitas eorum prodiit non ex siccitate, sed quasi ex adipe. Si quis enim pauper, egestate coactus, furtum uel latrocinium committit, illius iniquitas prodiit quasi ex siccitate; si quis uero abundans et potens aliquid rapiet, huius iniquitas non procedit ex siccitate, sed quasi ex adipe, id est, ex arrogantia et presumptione. Transierunt etiam metas humanitatis, uel regulam iustitie, tendentes in affectum cordis, id est, cupientes implere omne desiderium praui cordis sui. Cogitauerunt namque nequitiam, et ipsam etiam locuti sunt, ut aliis persuaderent eam; et hoc non tantum apud familiares suos, sed etiam locuti sunt iniquitatem in excelso, id est, in publico, ut uniuersaliter persuaderent eam. Et ad hoc posuerunt os suum in celum, id est, contra celum, quia in Deum blasphemias dixerunt. uel posuerunt os suum in celo, id est, in auctoritate, scilicet, ut dicta eorum sic authentica tenerentur, quasi celestia essent. uel posuerunt os suum in celo, id est, in disputatione de futuris, que pertinet tantum ad celum,  quia dixerunt: Hoc et hoc faciemus, hoc autem dimittemus. Et lingua eorum cum esset in terra, id est, in stabili loco posita, transiuit terram, id est, seipsam loquendo talia, que nichil ad eam. uel transiuit alios terrenos ultra communem facultatem presumendo.

Ideo conuertetur populus meus hic. Quasi dicat: Ideo tam diligenter eorum damnationem per pacem eis concessam notaui, ut hic populus meus, qui uult mihi consors esse, et mihi conformari, conuertatur, sicut uere conuertetur, scilicet ut qui prias putabat Deum iniustum esse, aut mortalia non curare, quia hec temporalia subtraheret amicis, et daret inimicis; modo e contrario sentiat, et postquam conuertentur, tunc dies pleni inuenientur in eis, per effectum suum scilicet. Quia illud, quod ille docuit, qui in plenitudine temporis uenit, id est, contemptus terrenorum, et amor celestium erit in eis. uel conuertentur hic in presenti, et tandem dies pleni  id est, eterni inuenientur in eis. Et necesse est, ut conuertantur, quia auersi erant. Namque dixerunt, quod aut Deus nesciret omnia, aut si sciret, tunc uel iniustus esset, uel mortalia non curaret, hoc est, quod dicit: Dixerunt. Quomodo potest hoc esse? uerum quidem uulgo dicitur, scilicet quod Deus scit omnia, cum subtrahat bona amicis, et det ea inimicis? Utique uel illud uerum non est. Aut si est scientia in excelso, sic dicitur tunc  aut iniustus est, aut mortalia non curat.

Ecce ipsi peccatores. Quasi dicat: Ecce cur talia dicant, ideo scilicet, quia illi obtinent reputatione eorum premium iustitie sue. Nam illi, qui sunt peccatores, et tamen abundantes in seculo, obtinuerunt diuitias, pro quibus illi Deum coluerunt, et se iustificauerunt. Ecce turpis uenditio uendere iustitiam suam pro terrena pecunia. Et dixi: Illi, inquam, conuersi illud dixerunt, et ego etiam dixi: Ergo sine causa, etc. Quod sicut a principio potest  dicere, uel aliquis iam correctus respectu prioris status, uel etiam aliquis perfectus et intelligens, in persona tamen illorum, et est dicere: Quandoquidem alius obtinet premium iustitie mee, ergo sine causa, id est, sine utilitate iustificaui cor meum, id est, cogitationes meas, et sine causa laui manus meas, id est, mundaui opera mea, ut essem inter innocentes, et sine causa fui flagellatus, id est, flagella sustinui tota die, id est, assidue, et tamen castigatio mea est in matutinis, id est, non differtur castigatio mea, sed semper quasi est in foribus, ut in unoquoque mane me inuadat. Illorum autem castigatio aut sera, aut nulla est.

Si dicebam. Hoc, inquam, dixi: Et tandem dicebam, Domine, si narrabo aliis sic, scilicet te iniustum esse, uel te non curare mortalia: quia temporalia: bona aufers amicis, et das ea inimicis; ecce magnum inconueniens incurram, hoc scilicet, quia reprobabo, id est, separabo a me nationem, id est,  omnem generationem filiorum, id est, electorum tuorum precedentium, Abraham scilicet et Iacob, et aliorum talium, quia nullus illorum est, qui mecum in hoc consentiat. Et in hac difficultate positus cogitabam ut cognoscerem, id est, cogitabam cognoscendum esse: uel ut dicit beatus Augustinus, Proposui ut cognoscerem. Quid cognoscerem? Scilicet te iustum esse, et mortalia curare, et tamen terrena bona amicis subtrahere, et inimicis tribuere. Sed hoc cognoscere labor est, id est, difficultas quedam posita ante me, uolentem illud inuestigare, donec me faciam ante te. uel hoc cognoscere me labor ante me, id est, maior me, donec intrem uel in sanctuarium Dei, id est, in mentem meam faciendo ipsam sanctuarium Dei, uel in sanctuarium Dei, id est, in secretam dispositionem Dei, uel in sanctuarium Dei, id est, in sacras Scripturas, scilicet ubi certe rationes de his omnibus dantur. Et tandiu est mihi labor, donec intrem in nouissima eorum, id est, donec mente percurram ad futuram damnationem, et penas  malorum; et in illis nouissimis existens, intelligam quod nunc non intelligebam, scilicet Deum iustum esse, et mortalia curare, et tamen hec bona amicis subtrahere, et inimicis dare: quia ad hoc dat ea inimicis, ut si quod bonum fecerint, per ea remunerarentur, et ut tanto grauius in futuro damnentur.

uerumtamen propter. Dixit, Et intelligam in nouissimis eorum, per quod innuit, quia in futuro damnabuntur. Sed tamen  hic etiam damnantur, quia tu, Domine, posuisti eis dolos. Quos dolos? scilicet ut interius excecati eterna bona omnibus proposita relinquant, et temporalia, que fallunt eos, appetant. Et hoc factum est eis propter dolos eorum, id est, malo merito suo, scilicet quia quantum in eis est, dolose agunt. Potest et aliter hic idem uersus aliquantulum superius continuari. Quasi dicat: Peccatores, inquam, obtinuerunt diuitias, in quo putant bene secum agi: sed tamen in  hoc eodem male agitur cum ipsis, quia tu, Domine, posuisti eos dolos propter eorum dolos, ut predictum est. Et in hoc posuisti eis dolos, quia deiecisti eos, dum alleuarentur, id est, quia ipsa eorum eleuatio in terrenis est eorum deiectio, id est, damnatio; prosperitas enim stultorum perdet eos.

Quomodo facti sunt in desolationem. Hoc, inquam, modo deiecisti eos, quia facti sunt in desolationem, id est, quia precipitati sunt, iam dispositione in eternam damnationem. Et quomodo, id est, quam inopinate hoc eis contigit: et ideo dico facti sunt in desolationem, quia subito defecerunt, iam dispositione etiam perierunt: et hoc non ex iustitia tua, sed propter iniquitatem suam. Et ita dico defecerunt et perierunt, uelut somnium surgentium periit, qui licet multas diuitias dormiendo somniauerunt, surgentes tamen nichil inueniunt in manibus suis. Sic et isti in hac uita quasi in somno sunt, cum uero tandem de hoc somno educentur et euigilabunt, nichil  inuenient in manibus suis, quia cum interierit homo, non descendet cum eo gloria eius. Nihil enim, ut ait Apostolus, in hunc mundum attulimus, haud dubium quia nec auferre quid possumus. Et uere peribunt, quia tu Domine rediges in ciuitate tua imaginem ipsorum ad nichilum. Sicut enim ipsi in ciuitate sua imaginem tuam, id est, rationem suam et intellectum redegerunt ad nichilum, comparabiles facti iumentis insipientibus, sic et tu imaginem ipsorum, id est, imaginem superbie et totius nequitie, quam in se ipsis fecerunt, rediges ad nichilum in ciuitate tua supercelesti, id est, in societate sanctorum, non quod ipsi ibi sint, sed quia cum ibi esse deberent, inde exclusi a uero esse separabuntur, et sic ad nichilum redigentur.

Quia inflammatum est cor meum. Ideo merito ad nichilum rediges eos, quia aliis etiam occasionem peccandi dederunt. Nam cor meum inflammatum illorum exemplo desiderio terrenorum, et renes mei, id  est, delectationes mee, que deberent esse spirituales, mutate sunt in carnales: et sic ego qui aliquid deberem esse, redactus sum ad nichilum, id est, ad hoc, ut terrena tantum appeterem, que nichil sunt, et nesciui, id est, nesciens factus sum. Et quia nesciens fui, ideo et si apud illos satis prudens uiderer et sapiens, tamen apud te factus sum ut iumentum, id est, irrationabilis et insipiens, dum ea, que nichil sunt, appeterem, et quanquam appeterem, tamen ego semper fui tecum, quia non hec a demoniis, sicut idololatre faciunt, peto, sed a te solo peto. Et ideo tu adiuuisti me, ne penitus caderem: quia tenuisti manum meam faciendo eam dexteram, id est, fecisti ut opera mea prius sinistra, id est peruersa, fierent dextera, id est, bona, et me eductum de tenebris erroris deduxisti, id est, de uirtute in uirtutem prouexisti. Et hoc non in meritis meis, sed in uoluntate tua, et suscepisti me iam dispositione, et tandem suscipies me cum gloria. Possunt et aliter duo superiores uersus legi. Quasi dicat: Ipsorum  quidem imaginem rediges ad nichilum, meam autem non rediges ad nichilum, quia cor meum desiderio tui est inflammatum, et renes mei, id est, delectationes mee prius carnales mutate sunt in spirituales: et ego redactus sum ad nichilum, id est, pro nichilo me reputaui, quantum ad ea, que prius institui: et tamen uenialiter peccaui, quia nesciui, id est, nescius prius fui. Nunc autem factus sum apud te ut iumentum, id est, sicut subiugale mansuetum et humile, cui semper scilicet onus tuum suaue et leue sit. Et ideo ego amodo semper ero tecum, quia nunquam caro me retrahit a uoluntate tua. Et merito semper ero tecum, quia tenuisti manum meam faciendo eam dexteram, sicut supra dictum est.

Quid enim mihi est in celo. uere tandem suscipies me cum gloria: nam quid est mihi paratum in celo? Utique magnum aliquid. Gloria scilicet illa, quam nec oculus uidit, nec auris audiuit, et in cor hominis non ascendit: et tamen quid ego miser uolui super  terram? Utique uile quiddam: hoc autem  contigit ex defectu meo in anima et corpore. Per preuaricationem namque Ade multipliciter prius defecit caro mea et cor meum, id est, corpus meum et anima mea. Nunc autem es Deus cordis mei, etc. uel aliter. Quasi dicat: Prius quidem utile quiddam uolui super terram, nunc autem iam defecit caro mea, et cor meum a se, ut proficerent in te. Et tu Deus es cordis mei, id est, es ille quem cor meum diligit ut Deum, et es pars mea in eternum. Eligant enim alii partem, quam uelint in mundo, ego te solum partem hereditariam mihi eligam in celo. Quia ecce, ideo merito te Deum patrem assumo, quia omnes illi peribunt, qui elongant se a te, id est, qui non te partem assumunt. Et uere peribunt, quia tu iam perdidisti dispositione omnem illum, qui fornicatur recedendo abs te. Illi fornicantur a Deo, qui ipsum non caste colunt, quia non propter seipsum, sed propter aliud eum colunt.

 Mihi autem adherere Deo bonum est. Fornicantes, inquam, abs te perdidisti, me autem non perdidisti: quia ego non fornicatus sum abs te. Quoniam mihi est bonum, id est, mihi uidetur utile et iucundum, tandem tibi Deo adherere. Et ut tunc adheream, pono nunc interim spem meam in te Domino redemptore, et Deo creatore: ita ut annuntiem omnes predicationes tuas, id est, omnes laudationes, quibus tu es predicandus, annuntiem, dico Sion filie, id est, Ecclesie, quia extra Ecclesiam non est locus uere predicationis, que Ecclesia propter uirtutum ornamenta, et filiorum fecunditatem filie comparatur, et hoc in portis, id est, in publico, uel in uirtutibus.



IN PSALMUM LXXIII. Intellectus Asaph.



ARGUMENTUM.

Machabeorum et pericula narrantur, et preces  connectuntur.



EXPLANATIO.

Ideo intellectus in titulo prenotatur, quia duplex captiuitas sequitur corporalis et spiritalis. Una que templo destructo in Babyloniam duxit, altera que fide subuersa errorum confusione subiugauit. Hunc psalmum Hieronymus contra Chaldeos cantatum putat, Cassiodorus contra Romanos, Arnobius contra Philistiim, quando Ophni et Phinees sacerdotibus interfectis arca Dei capta est. Synagoga per totum loquitur psalmum. In prima sectione deplorat, cur traditi fuerint gentibus, ita sanctuarium Domini inimicorum profanasset audacia, memorans quorumdam Iudeorum cor impenitens, Domini prouocasse censuram, ex quibus tamen in fine seculi conuertendos esse prophetat. Secunda dicit aduentu Christi superstitiones et iniquitates hominum fuisse destructas, enumerans diuersa eum fecisse magnalia, inter que petit et Iudeis errantibus subueniri. Tertia rogat, ut memor promissionum  suarum ab interitu semen eripiat Abrahe, et ad ipsum ascendat superbia hostium, qui se inaniter extulerunt.



COMMENTARIUS.

Ut quid Deus repulisti in finem? Intelligens Asaph loquitur in hoc psalmo, quia ut iam sepe diximus, phrenetici Iudei non cognoscentes tempus uisitationis, et timentes perdere illud, quod acceperant, occiderunt illum, qui dederat. Sed quid factum est eis? Perdiderunt etiam terrena, et ubi ipsum occiderunt, ibi ipsi occisi sunt. Et quoniam metuentes perdere terram, datorem uite occidunt, ideo eamdem terram occisi perdiderunt. Et in eodem tempore quo ipsum occiderunt, ut ex ipso tempore admonerentur, cur talia paterentur. Quando enim ciuitas Iudeorum conuersa est, pascha celebrabant, et in multis millibus tota illa gens ad huius uenerant festiuitatis celebrationem. Ubi Deus per non bonos, ipse tamen bonus: per non iustos, ipse tamen iustus, et iuste ita uindicauit in eos, ut multa millia perimerentur,  et ciuitas euerteretur. Hoc plangit intellectus Asaph in hoc psalmo, et in ipso planctu uelut intellectus, id est, intelligens discernit terrena a celestibus, noua a ueteribus, ut scias, per que transeas, quid exspectes, quid relinquas, quibus inhereas. Loquitur autem propheta in hoc psalmo, ut Asaph, id est, ut congregans, scilicet ut alios de populo illo aggreget sibi in hoc intellectu, ut discernat terrena a celestibus, et terrena postponant, celestibus inhereant. Et deplorat hic historialem subuersionem illorum a Romanis, et Tito et uespasiano factam: quia tempus uisitationis non cognouerant ad conuincendam eorum duritiam, scilicet ut qui medicum presentem recognoscere noluerunt, per tam manifesta mala admoniti, saltem absentem recognoscant. Sic ergo incipit: O Deus, ut quid repulisti nos, id est, propter quid fecisti nos a defensione tua uideri repulsos? Repulisti nos in finem repulsionis, id est, omnimoda et irrecuperabili repulsione.  Cum enim sic tribulabantur, tot millia occidebantur, tot in captiuitatem ducebantur, uere ab eo repulsi uidebantur. Ut quid dico, iratus est furor tuus super oues pascue tue, id est, super illos, quos tu elegisti prius, et pauisti legalibus et propheticis scriptis, sicut pius pastor oues suas pascit? Certe, quasi dicat: ideo repulisti, et ideo iratus es: quia nos terrenis inherebamus, et te pastorem non agnoscebamus.

Memor esto congregationis tue. Quasi dicat: Et ut non repellas in finem, memor esto congregationis tue ab initio, id est, etsi isti indigni sint, ut eorum memor sis, memor esto saltem Abraham, quem prius liberasti educendo de urbe Chaldeorum, a quo populus iste, quem congregasti et elegisti, carnaliter processit, ut per ipsum aliquando liberes. Memor esto, dico, congregationis tue, quam tu possedisti inter alias gentes, dando ei legem et precepta. Non enim sic omni nationi fecisti. Per hoc quia dicit: Congregationis tue, et quam possedisti, attrahit sibi auditorem  populum, scilicet illum, cui loquitur, et enumerat hic plura Dei beneficia prius illi populo concessa, ut per hoc inducat eum ad alia conferenda.

Redemisti uirgam hereditatis tue. Ideo etiam memor esse debes congregationis tue, quia tu redemisti uirgam hereditatis tue, id est, tu liberasti de Aegyptiaca seruitute hanc hereditatem tuam per uirgam, id est; per multa miracula facta a Moyse in uirga. Habet enim historia, quod cum Moyses esset apud Iethro socerum suum, Dominus apparuit ei, et precepit ei, ut rediret in Aegyptum, et reduceret inde populum suum. Cui dubitanti, an per eum fieri posset, dedit ei Dominus hoc signum, precepitque ei ut uirgam, quam manu tenebat, in terra proiiceret: proiecit, et in colubrum uersa est. Cumque ille expauisset, precepit ei Dominus, ut serpentem per caudam caperet. Cepit, et mox uirga in se rediit. Et per hanc uirgam postmodum fecit Moyses illa omnia signa, quibus Isreliticus populus de Aegyptiaca seruitute  est eductus. Designabatur autem per uirgam in serpente Christus in morte, quod Apostoli extimuerunt: quia uidentes eum mortuum dubitauerunt, sed Dominus precepit eis ut caudam caperent, id est, non mortem, sed illud, quod sequebatur, id est, resurrectionem considerarent, et sic liberi a timore essent. Potest etiam per fluxum serpentis designari fluxus nostre mortalitatis: quem ne nos timeremus, precepit Dominus Moysi caudam capere, id est, precepit nobis semper finem illum attendere, quando in celestem habitum commutati, equales erimus angelis Dei. uel aliter: Redemisti uirgam hereditatis tue, id est, liberasti de seruitute hanc hereditatem tuam uirge comparabilem, scilicet quia multa miracula fecisti per eam, sicut Moyses per uirgam predictam. uel redemisti eam ad hoc, ut esset tibi hereditas mensurata uirga, id est, proprie prius hereditas. uel ut esset tibi uirga hereditatis, id est, directa hereditas. Ponitur enim uirga pro directione. Et quia  secundum has duas ultimas sententias uidetur uirga hereditatis ad oues de gentibus pertinere, quas predicantibus apostolis in hereditatem maxime accepit, determinat subsequentibus, de quibus agat, ac si dicat: Que autem illa hereditas? scilicet, mons Sion, id est, Iudaicus populus, qui habitauit in monte Sion historialiter. Mons Sion, dico, in quo habitasti per legalia instituta, tu, dico, ens in eo, quia tam manifestis signis cum illis egisti, ut presens in eo esse intelligereris.

Leua manus tuas. Ecce intelligens Asaph pro inimicis orat, ac si dicat: Memor esto nostri, Domine, memor esto etiam inimicorum nostrorum, scilicet, leua manus tuas, id est, exerce potentiam tuam in, id est, contra, superbias eorum, per quos nos repulisti, et iram tuam super nos ostendisti. Leua, dico, non ad malum, sed ad bonum, scilicet, perducendo eos in finem, id est, in Christum, qui finis est ad iustitiam omni credenti. uel leua tendens in finem  leuationis, id est, tantum leua, quantum opus est ut leues, scilicet, adeo credant, et ex persecutoribus et inimicis imitatores fiant et amici. Et in quibus dominabatur superstitio, in eis preualeat religio. Ne autem te turbet quod nullus ex gentibus illis Romanis, per quos euersio illa facta est, nullus conuersus est; non enim hoc impedit, quia tamen hec oratio in posteris completa est, et quasi dicat: Opus est leuatione, quia populus ille uere inimicus creaturam, scilicet, quam colit, Creatori preferens, malignatus est, id est, maligne egit multa in sancto, id est, in templo subuertendo, et sacerdotio perimendo, et in ceteris, que sancta tua fuerant. Et quanta malignatus est? Nefandissima, scilicet. Et ideo dico quanta, quia penitentia malefacta eorum secuta non est, imo gloriati sunt, id est, pro gloria nefas summum habuerunt, qui oderunt te in medio solemnitatis tue, id est, in communi et summa tibi instituta solemnitate. In pascha enim Iudei undique collecti  in Christum seuierunt, in pascha quoque similiter perierunt.

Posuerunt signa sua. Ostendit in quantum uictores inimici gloriati sunt, scilicet, in tantum, quod posuerunt signa sua, non tua, id est, aquilas, dracones, uexilla, que sue uictorie erant signa, posuerunt super summum locum ciuitatis, siue templi, sicut solent statue poni in exitu uiarum, id est, in triuiis uel quadriuiis, ut a pluribus uideantur, et hoc ideo, quia non cognouerunt. Quid non cognouerunt? Scilicet, uictoriam illam non sua esse uirtute, sed ex nostra iniquitate; nec attenderunt quia essent instrumenta tui irati, non regnum placati. Facit enim Deus sicut homo, homo filium uerberat quolibet sarmento, deinde sarmentum proiicit in ignem, filio uero seruat hereditatem; sic et Deus per malos castigat bonos, et per temporalem potestatem damnandorum exercet disciplinam liberandorum. uel aliter: Posuerunt signa sua, et non cognouerunt, hoc  esse super summo, id est, ex diuina dispositione, non ex sua uirtute, sicut in exitu apparuit. Nunquam enim tam pauci tot millia, et in tam munito loco possent superare, nisi diuina dispositione.

Quasi in silua lignorum. Exsequitur ea que inimicus in sancto malignatus est. Nam exciderunt ianuas eius, id est, sancti templi securibus suis quasi in silua lignorum, id est, ita sine omni respectu, sicut arbor inciditur in silua sub nulla custodia posita, sed in usum tantum lignorum deputata, et hoc fecerunt tendentes in idipsum, id est, unanimiter uel perseueranter, et deiecerunt ea, id est, templo appendentia, uel eam, id est, sanctam ciuitatem in securi et ascia. Hec duo ponit pro omni genere instrumentorum. Ad hoc quoque incenderunt igni sanctuarium tuum, id est, ipsum templi secretarium, quo arca testamenti et alia sacrosancta continebantur. Et polluerunt stabulis equorum suorum, et multis modis aliis tabernaculum exterius nomini tuo dedicatum, quod solum erat in terra. Et dixerunt in  corde suo, id est, firmiter proposuerunt non solum illi Romani, sed cognatio eorum, id est, etiam alii eiusdem cognationis, id est, gentilis, sicut Nabuchodonosor, qui prius eos captiuauerat, et alii persecutores. His, inquam, dixerunt simul, id est, omnes hoc unum: Faciamus omnes dies festos, quos isti dicunt esse Dei quiescere, id est, cessare a terra prorsus exclusos. Hic Dei positum est quantum ad Asaph, non quantum ad illos. Potest etiam uersus iste referri ad ipsos Iudeos. Quasi dicat: Asaph intelligens de eis, quia inimicus tanta malignatus est in eos, ideo excecati dixerunt in corde suo, non pauci ex eis, sed cognatio eorum simul, id est, omnes hoc dixerunt: Faciamus quiescere omnes dies festos Dei a terra. Quandoquidem Deus repulit nos et patitur nobis dominari inimicos; ergo et nos subtrahamus ei cultum suum quantum in nobis est.

Signa nostra non uidemus. Ecce iusta causa repulsionis. Quasi dicat: Ut quid Deus repulisti nos? merito,  scilicet, quia terrenis inherebamus, et te pastorem non agnoscebamus. Nam non uidimus, id est, non attendimus signa nostra, id est, signa de uisitationis tempore nobis data iam esse completa. Que tamen uidere potuimus, quia iam non est propheta. Ecce unum ex signis, quod ideo maxime ponit, quia in aliis omnibus captiuationibus preter hanc nouissimam fuerunt semper aliqui prophete, qui eis reditum de captiuitate predicerent, et liberationem promitterent. Fuerunt autem et alia predicta signa de tempore uisitationis, scilicet, quod nec rex esset, nec sacerdos, quia non esset unctio, iuxta illud: Cum uenerit sanctus sanctorum, cessabit unctio. Que omnia tunc cessauerunt, quia erant umbra. Et ueniente ueritate, necesse est ut tollatur umbra. Non attendimus, inquam, signa nostra, et omnia malo merito nostro non cognoscet nos amplius, id est, non ultra respiciet nos, ut defendat ab inimicis. Dicit beatus Augustinus iuxta Translationem suam litteram  sic: Et nos non cognoscet adhuc, et subiungit: Si autem tu non cognoscis, nunquid ipse cognoscit te? Utique cognoscit, quia iam uenit.

Usquequo, Domine. Hoc dicit intelligens Asaph de gentibus, preuidens que alie oues illi adducantur, et conuertit se ad Deum. Quasi dicat: Non quidem, o Deus, merito nostro amplius non cognosces, illas autem alias oues, quousque differes? Hoc est quod dicit: O Deus, inimicus, id est, gentilis populus, usquequo, id est, quandiu persequendo et conculcando nos, et aduersarius, scilicet, populus quandiu irritabit, id est, ad iram te prouocabit, per nomen tuum, id est, per laudem tuam et gloriam, cui contradicit. Eritne hoc in finem? Utique, quasi dicat: Non erit in finem, quia uere ille alie oues adducentur. Et quando quidem hoc facies de inimicis, ut quid, id est, propter quid, Domine, auertis manum, id est, nos qui prius fuimus manus tua non sinistra, sed dextera, quia per nos multa bona operatus  es. Quare, inquam, auertis nos de medio sinu tuo, id est, quare subtrahis nobis protectionem tuam faciendo nos ita uideri immundos, sicut manum emissam de sinu? Erit hoc in finem? Hic mittit nos ad historiam; habet enim historia, quando Dominus signum, quod prediximus, Moysi in uirga ostendit, hoc etiam aliud signum ei dedit. Precepit ei ut manum de sinu educeret; eduxit, et ecce leprosa apparuit. Item precepit ei ut eam in sinu reduceret; reduxit, et ecce similis relique carni fuit. In quo designatum est quia cum quisquis de sinu Dei, id est, de fide, spe, caritate egreditur, uelut heretici et schismatici, statim repletur lepra peccati; si quando uero penitens redierit, mox sanitatem recipit:

Deus autem rex noster. Nos, inquam, dicimus quia Deus nos auertit; ipse autem potius iam ad nos uenit, et nos uocauit. Nos, quia Deus rex noster factus per humilitatem ante secula, existens per maiestatem in medio terre, id est, in populo nostro Iudaico  undique gentibus circumdato, est operatus salutem. Quam salutem? ut contemnerent homines terrena, et appeterent celestia.

Tu confirmasti in uirtute tua. Exsequitur quomodo salutem sit operatus. Quasi dicat: uere tu, Domine, salutem es operatus, quia sicut cum populum tuum de Aegypto educeres, mare diuisum utrumque quasi murum confirmasti, et aquas in medio siccasti, ita mare, id est, amarum fluxum uitiorum in nobis confirmasti, non tamen sicut uitia manerent, sed ne ita ut prius per uitia difflueremus, et hoc fecisti non in meritis nostris, sed in uirtute tua, id est, per potentem gratiam tuam. Et sicut in aquis maris milites Pharaonis, qui uenerant ad deuorandum populum tuum ut dracones, submersisti, et capita, id est, principes illorum, ita hic in aquis baptismatis contribulasti, id est, contriuisti et debilitasti non solum dracones, id est, inferiores demones distributos singulis ad accusandum, qui spiritualiter uolunt nos  deuorare ut dracones, sed etiam capita illorum, id est, illos qui illis inferioribus presunt. Et plus etiam fecisti, quia confregisti in eisdem aquis capita draconis, id est, illos summos demonum, qui principantur sub ipso Satan, qui supremum caput est, et ipsum etiam Satan dedisti populis Aethiopum, id est, illis qui, prius denigrati in peccatis, nunc autem sunt per gratiam dealbati sicut sancti apostoli et alii predicatores ueritatis. Illis, inquam, dedisti ipsum Satan in escam, scilicet, ut corpus eius, id est, malos ei tanquam capiti adherentes comedant, id est, uerbo predicationis sibi conforment, et in se traiiciant. Unde cuidam illorum de hac esca dictum est: Macta et manduca. Macta quidem in eis quod sunt, et traiice eos in corpus tuum.

Tu disrupisti fontes et torrentes. Per hoc, inquam, dedisti dracones in escam populis Aethiopum, quia disrupisti fontes et torrentes. Petra enim in deserto bis uirga percussa rupta est, et inde emanauerunt  aque dulces et largissime. Petra autem bis uirga percussa, est Christus duplici ligno crucis crucifixus, de quo emanauit aqua abundans et larga doctrina, que sola dulcis in huius uite deserto. Per hanc facti sunt quidam fontes aque uiue salientis in uitam eternam, et quidam torrentes. Quia autem in fontibus iugis aqua est, per fontes accipe precipuos doctores uerbo et exemplo docentes, quia horum doctrina stabilis est. Per torrentes uero accipe illos qui, etsi uerbum ueritatis non implent opere, non tamen abstinent se a predicatione, qui cito deficiunt ut torrentes. uel e conuerso per torrentes possumus accipere illos in quibus impetus doctrine est, id est, maiores; per fontes uero minores, scilicet, a quibus paulatim doctrina fluet. Quod autem dicit: Dirupisti fontes et torrentes, dupliciter dici potest, scilicet, dirupisti, id est, emanare fecisti fontes, uel fontes ipsos et torrentes dirupisti, id est, quasi per diuersos riuos sparsisti et siccasti fluuios  Ethan. Ethan interpretatur fortis, siue robustus, per quem intelligitur male fortis ille, qui ex se fortis esse uoluit, et dixit: Ponam sedem meam ad Aquilonem. De hac mala fortitudine poculum mortis primis parentibus propinauit, quando eis persuasit ut ipsi per se fortes et dii sibi esse uellent. Ab hoc quoque diuersi processerunt fluuii, diuerse, scilicet, hereses et errores, quos Deus dicauit per fluuios suos et torrentes. Potest etiam totus uersus ad Ethan referri, ut sic dicamus: uere dedisti draconem populis in escam, quia tu dirupisti, id est, destruxisti fontes Ethan. Fontes, dico, aque salientis in damnationem eternam, et torrentes et fluuios, que similiter in malo accipias, ita ut de minori ad maius ascendas.

Tuus est dies. Quasi dicat: Siccatis fluuiis Ethan, facti sunt quidam dies, quidam nox et similia, et hoc non per se, sed per te, quia dies est tuus, et nox est tua. Dies sunt spirituales, illi qui spiritualia spiritualibus predicant, ut ille qui dixit: In principio  erat uerbum, etc. Nox uero sunt illi qui tantum carnalia carnalibus annuntiant. Nox fuit Paulus cum dixit: Nihil iudicaui me scire inter uos, nisi Christum tantum, et hunc crucifixum, dies uero cum dixit: Sapientiam loquimur inter perfectos.

Tu fabricatus auroram es. Id est, unumquemque in uirtute incipientem lucere. Lux enim prima est aurora. Et tu fabricatus es solem, id est, quemlibet adeo perfectum, ut in aliis diem faciat. Tu etiam fecisti omnes terminos terre, id est, ex dono tuo est, quicunque faciunt se fines terre. Et tu fecisti estatem, id est, omnes Spiritu feruentes, Domino seruientes; et uer uirtutum flore uernantes, siue nouellos. Tu, dico, inquam, plasmasti ea, id est, omnia predicta. Ex te enim solo habent quod sunt. Et quia plasmasti ea, ideo, Domine, ut conserues ea, memor esto huius dicti, quia inimicus, id est, Iudaicus populus, improperauit, id est, multa improperia intulit tibi Domino, id est, etiam tibi uiridi ligno,  uocando te filium fabri, uiolatorem legis, et similia; et sic populus ille insipiens, id est, non prouidens sibi in posterum, incitauit nomen tuum, id est, ad iram te prouocauit per nomen tuum, quod de terra penitus auferre uoluit. Et quandoquidem tibi uiridi ligno hoc fecerunt, quid facient in arido? Constat quia multo minus parcent arido, cum non pepercerunt tibi uiridi ligno. Ergo, Domine, ne tradas bestiis, id est, persecutoribus quibuslibet, bestialem sensum habentibus, animas confitentes, id est, qui se humiliant et confitentur peccata sua tibi. Animas, dico, pauperum tuorum ne obliuiscaris. Quasi dicat: Et terra, id est, corpora traduntur in manus peccatorum; animas tamen pauperum, id est, humilium tuorum ne obliuiscaris, ut deuocentur. Aut si obliuisceris, ne obliuiscaris in finem, id est, ita ut non amplius resipiscant. Humanum enim est peccare, diabolicum perseuerare. Et ne obliuiscaris tuorum pauperum, ideo, Domine, respice misericordiam exhibendo  omnibus intendentibus testamentum tuum, ideo omnibus, qui celestia et eterna promissa appetunt. Et ideo dico illos respuas, quia intendentes in testamentum serui, id est, appetentes terrena despicis. Quod innuit cum dicit: Quia repleti sunt iniquitatum illi qui obscurati, id est, excecati interius sunt a domibus terre, id est, quia corda eorum terrena sapiunt, et semper terrena sapiunt, et semper terrena appetunt, nec unquam ad celestia se erigunt, unde quasi uulpes inferiora terre intrant.

Ne auertatur humilis. Ita, inquam, dico, ut respicias, ne ille qui uere est humilis auertatur, id est, deuocetur, cum ei improperabitur, quod in mortuum hominem credant, imo serpentem per caudam accipiat, id est, gloriam resurrectionis attendat; et sic Christum non hominem tantum, sed et Deum uerum intelligat. Ille, dico, factus confusus, si auertatur, uel factus confusus ex conscientia peccatorum. Et ideo non debet auerti, quia pauper, id est, ille qui sibi est insufficiens, et ideo habet se erga te humiliter,  ut pauper erga diuitem, et inops, id est, ille qui reputat gratiam sibi necessariam. Hi, inquam, uere humiliando se, et bene operando, laudabunt nomen tuum. Et quia hi laudabunt te, ergo Deus, qui uidebaris iacere, exsurge, uel hic in notitia hominum, uel exsurge tandem ad remunerandum in iudicio, et iudica, id est, discerne causam tuam, id est, fidem tuam, nunc quidem mortaliter dando constantiam his qui in te credunt, tandem uero etiam localiter. Quasi dicat: Ne frustra, Domine, sit, quod in te credidi, non peream, quia credidi quod non uidi. Non fallat me spes mea, accipiam quod credidi. Iudica, inquam, causam tuam, et memor esto improperiorum tuorum seruorum, scilicet, ne eis preualeant. Improperiorum dico eorum que sunt uenientia tota die, id est, assidue ab insipiente populo persecutorum, qui non sibi prospicit in posterum.

Non obliuiscaris. Quasi dicat: Ita dico memor esto improperiorum, ut non obliuiscaris uoces inimicorum  tuorum, id est, improperia illata tuis ab inimicis, que sunt uoces, quia manifeste in his tibi contradicunt. Sed sicut superbia eorum qui oderunt te in tuis semper ascendit, id est, magis et magis augetur, ita e contra uindicta tua augeatur.

Est et alia lectio in hoc psalmo a principio, si quis non historialem, sed mortalem insistat destructionem per illam significatam, et dicat quia intelligens Asaph, id est, propheta deplorat in hoc psalmo cecitatem Iudeorum, qui tempus uisitationis non auerterunt, ad conuincendam duritiam eorum, scilicet, ut si precedere noluerunt, saltem postquam populus prius incognitus seruit, per emulationem adducti, sequantur qui precessit. Et ita dicit: O Deus, ut quid nos repulisti excecando nos, ut non auerteremus tempus uisitationis? Repulisti in finem, scilicet, in finem illum, quando reliquie salue erunt. uel in finem repulsionis, id est, omnimoda repulsione? Utique non, quia furor tuus habitus  super oues pascue tue, id est, super nos, quos prius legalibus et propheticis scriptis pauisti, sicut pius pastor oues suas pascet; est iratus, id est, cito uelut ira transiet; ira enim breuis furor est. Memor esto congregationis tue, ne in finem nos Deus repellas, sed memor esto congregationis in hoc quod tue, id est, si non palearum, memor esto saltem granorum, congregationis, dico, quam tu possedisti ab initio, quia nusquam defuerunt qui reputandi essent in semine. Quare debes memor esse illorum, ideo etiam debes esse memor congregationis, quia tu redemisti sanguine Filii tui uirgam hereditatis tue, id est, hereditatem uirga mensuratam, id est, tibi propriam; uel talem hereditatem que esset uirga hereditatis, id est, directa hereditas; quasi dicat: Et tantum pretium pro solis gentibus dedisti? Que autem illa hereditas? scilicet, mons Sion, id est, uirtutibus sublimes, et futura tantum speculantes, tam de Iudeis, quam gentibus. Mons Sion dico, in  quo habitasti uere ens in eo per fidem et operationem. In illis enim prioribus quasi per umbram habitasti.

Leua manus tuas. Quia possedisti congregationem, quia redemisti hereditatem; ergo, Deus, leua manus potentie tue in superbias eorum, super quos furor tuus iratus est, scilicet, qui superbe contra te locuti sunt, dicentes: Non habemus regem nisi Cesarem. Et: Hunc nescimus unde sit, et similia. Leua, dico, in finem eos perducendo. uel in finem leuationis, id est, quanta leuatione opus est ut prius. Et opus est ut leues; nam quanta malignatus est inimicus ille Iudaicus populus in sancto tuo, scilicet, in sancto sanctorum! Ceperunt enim, ligauerunt, conspuerunt, spinis coronauerunt, etc. Talia in eum fecerunt. Et ideo dico quanta, quia illi qui oderunt te odiendo illum qui dixit: Qui diligit me, diligit et illum qui me misit, gloriati sunt, id est, gloriationem sibi fecerunt ea que in sancta sanctorum malignati sunt in medio solemnitatis tue, scilicet, quando potius intendere  deberent solemnitati. Et uere gloriati sunt, quia posuerunt signa; signa dico sua, id est, sue uictorie signa, scilicet, milites, custodes, et ipsum etiam lignum crucis. Et non cognouerunt hoc esse super summo, id est, non ex sua uirtute, sed ex tua diuina dispositione, iuxta illud: Non haberes in me potestatem, nisi desuper tibi datum fuisset, sicut in exitu ipso, id est, in resurrectione apparuit.

Quasi in silua lignorum. Non solum in sancto sanctorum malignati sunt, sed etiam in eius membra, quia exciderunt ianuas eius, id est, illos, per quos ingressus est ad eum, scilicet, sanctos apostolos, securibus, id est, grauissimis tribulationibus, et hoc in idipsum, id est, unanimiter, quasi inciderent aliquid in silua lignorum, id est, aliquem de grege damnatorum et inutilium. Et deiecerunt ea, id est, appendentia, hoc est, minores ad ipsum sanctum sanctorum pertinentes, in securi et ascia. Per securim intellige molestias, per asciam uero que magis  cauat blanditias, quia sepe plus nocet lingua adulatoris, quam manus persecutoris. Sanctuarium autem tuum, id est, ipsum Christum, incenderunt igni, id est, feruentissima tribulatione, et tabernaculum nominis tui, quod solum erat in terra, id est, tabernaculantes tibi de priori populo polluerunt reputatione sua, quam corpora eorum deuoranda bestiis et auibus proiecerunt, uel polluerunt deiiciendo illud in terram, quantum ad quosdam, quos deuocauerunt, et dixerunt in corde suo: Cognatio eorum simul, id est, omnes in hoc conuenerunt, ut Christianum nomen prorsus destruerent, dicentes: Faciamus quiescere omnes dies festos Dei a terra. Dies accipit euangelice ueritatis luce claros; festos uero in quibus Deus ita delectatur, sicut homines delectari solent in festiuitatibus, uel festos, id est, digne feriantes Deo.

Signa nostra non uidimus. Ut quid, inquam, Deus, repulisti nos? Ideo, scilicet, quia nos non uidimus signa nostra ut supra dictum est; que tamen uidere  potuimus, quia non est propheta; et quia signa completa sunt, ideo Deus non cognoscet nos amplius in disciplinatu Moysi; postquam enim ueritas uenit, non cognoscet nos amplius in umbra.

Usquequo Deus. Dico quia, Deus, amplius non cognosces nos in umbra. Usquequo autem, Deus, in hac cecitate manebimus, id est, usquequo, Deus, inimicus iste populus Iudaicus improperabit tibi, uocando te mortuum latronem, et similia? Usquequo, id est, aduersarius irritabit per nomen tuum, quod destruere uult de terra? Erit hoc in finem? Ut quid, dico, auertis, id est, permittis nos uideri auersos nos dexteram manum tuam de medio sinu, id est, de fide tua, et preceptis tuis, erit hoc in finem? Deus autem rex noster. Nos quidem signa uisitationis non attendimus, Deus autem rex noster operatus est salutem ueram in medio terre, id est, in corde gentilium, hoc est, alie ille oues iam gratiam susceperunt. Ergo, quasi dicat: Asaph, corrige te, et si  noluisti precedere, saltem quod precessit sequi enitere. Et conuertit se ad ipsum Deum, ostendens quomodo salutem operatus sit, cum dicit:

Tu confirmasti in uirtute tua mare. Quod itidem cum et ceteris sequentibus in hac ut in priori lectione dicitur, quia mare hic ad gentes refertur.

Sciendum quoque quia non defuerunt qui hunc psalmum ad primitiuam Ecclesiam referrent, quos imitando Dominus, quia intellectus Asaph, id est, propheta deplorat in hoc psalmo persecutionem martyrum de primitiua Ecclesia, quam et ab internis et ab externis hostibus passi sunt, non tam pro illorum tribulatione, quam pro persequentium cecitate, et dicit ita se illis associando: O Deus, ut quid repulisti nos, id est, quare permisisti nos uideri a te repulsos et abiectos, dum sic ab inimicis tribulamur. Et ut quid iratus est, id est, uidetur iratus furor tuus super oues pascue tue, id est, super nos, quos tu in Scripturis tuis reficis, sicut pius pastor oues suas pascit? Ne repellas nos, inquam, Deus,  neque irascaris super nos, sed memor esto congregationis tue, aggregando nobis omnes illos quos preuidisti nobis aggregandos. Congregationis dico, quam tu possedisti ab initio, iuxta illud: Qui in ipso nos elegit ante mundi constitutionem. Et quam etiam tu redemisti pretioso sanguine Filii tui, ut esset tibi uirga hereditatis, id est, directa hereditas, que hereditas est mons Sion, ut supra dictum est. In quo habitasti ens in eo per fidem et operationem.

Leua manus tuas. Hoc, inquam, modo dico: Memor esto congregationis, ut leues manus tuas in superbias eorum, per quos uideris nos repulisse, id est, in superbias persecutorum, perducendo eos in finem. uel leua in finem leuationis, quantum opus est, ut leues, scilicet, interim, ut qui prius fuerant precessores fiant subsecutores, et persecutores fiant predicatores. Et ideo dico leua in superbias, quia quanta, id est, quam superba, et quam crudelia malignatus est inimicus, id est, persecutor populus in  sancto populo tuo demoliendo! Et gloriati sunt, id est, gloriosos se putauerunt, unde potius ignominiosi erant illi qui oderunt te, id est, odium exercuerunt in te in medio solemnitatis tue, id est, in illis uiris qui erant communiter nota omnibus solemnitas tua. Medium enim accipitur pro communi, quia quod medium est, equaliter accedunt ad omnes, et recedunt ab omnibus. Solemnitas autem Dei uere sunt illi qui non solum preteritam uitam suam damnant, sed semper se peccatores fuisse recogitant, et sic cauti ad futura sunt, et digne Deo feriantur. Posuerunt etiam signa sua, dico, signa, scilicet, diuersos cruciatus, et inaudita genera tormentorum adinuenerunt contra sanctos martyres, in quibus ita quasi in prophetis gloriabantur, et non cognouerunt hoc esse super summo, id est, de diuina dispositione, que uoluit ut sanguis sanctorum martyrum effunderetur, quo seges Ecclesie impinguata pullularet, et centuplicatum fructum afferret, sicut in exitu, id est, in  conuersione et incorporatione persecutorum apparuit.

Quasi in silua lignorum. Exsequitur quanta malignatus est inimicus, sicut et prius, scilicet, quia exciderunt ianuas eius sancti templi, id est, illos per quos ingressus erat in illud consortium, quasi in silua lignorum, id est, quasi aliquos inutiles et infructuosos. Et deiecerunt ea, id est, appendentia, uel eam ciuitatem in securi et ascia. Quia sanctuarium, id est, perfectiores incenderunt igni. Et totum tabernaculum nominis tui polluerunt in terra, sicut prius. Sequens quoque uersus non mutatur.

Signa nostra non uidimus. Quasi dicat: Ut quid, Deus, repulisti nos? Ideo, scilicet, ut capiti nostro assimilaremur. Quia nonne uidimus signa nostra, et signa tribulationis et persecutionis nostre in capite nostro? Eius enim tribulatio signum fuit nostre tribulationis. Nam quecunque restant passionum in corpore Christi oportet perfici. Et non solum tribulationem  nostram in ipso capite uidemus, sed et mercedem, quia Propheta singularis et precipuus, id est, Christus, iam non est ut prius, quia est immortalis et impassibilis factus. Unde Apostolus: Et si Christum cognouimus iam secundum carnem, non cognouimus. Et quia et quid pati, et quid sperare debeamus, in ipso uidimus, iam amplius non cognoscet nos in disciplinatu Moysi, non enim terrena insistamus, et in deliciis carnalibus simus.

Usquequo Deus. Ecce quomodo intelligens Asaph magis condolet cecitati persequentium, quam tribulationi sanctorum martyrum. Quasi dicat: Dico quia non cognosces nos amplius in deliciis. Usquequo autem, o Deus, improperabit tibi inimicus, id est, quandiu patieris cecitatem inimicis nos persequentibus, et ut quid auertis manum tuam, id est, quandiu patieris etiam nos uideri immundos et abiectos, dum ab illis tribulamur, et illi nobis non incorporantur? Erit hoc in finem?

 Deus autem. Nos quidem dicimus, quod Deus auertit nos, quia tribulamur; ipse autem per hoc potius recipit nos, quia iam operatus est salutem per sanctos martyres suos in medio terre, id est, in corde gentium. Effuso enim sanguine sanctorum martyrum, seges Ecclesie impinguata pullulauit, et centuplicatum fructum fecit. Et ostendit quomodo operatus est salutem per illos, dicens: Tu confirmasti per illos mare, ita tamen ut confirmatio illa non ex eis esset, sed in tua uirtute, qui dixisti: Quia sine me nichil potestis facere. Cetera non mutantur.



IN PSALMUM LXXIu. In finem, ne corrumpas, psalmus cantici Asaph.



ARGUMENTUM.

Post uictoriam de Sennacherib, ex totius populi persona redduntur officia uotaque gratiarum



EXPLANATIO.

 Asaph, ut sepe diximus, interpretatur Synagoga, illa utique, que credidit, non que obstinata permansit. Nam post resurrectionem Domini confessa legimus multa millia Iudeorum, quos Asaph iste nunc admonet, ne fidem suam corrumpant in finem, id est, in Dominum Saluatorem. Primo ingressu fideles Iudei dicturos se omnia eius mirabilia profitentur. Secundo Rex ipse loquitur Christus, iustitiam se iudicaturum promittens, cum tempus generalis resurrectionis aduenerit. Commonet etiam ne quis audeat aliquid contra diuina mandata presumere, et cum possit eterna pena torquere.



COMMENTARIUS.

Confitebimur tibi, Deus, confitebimur. Psalmus iste affert medicinam humilitatis contra tumorem elationis, hoc agens, ut nec quisquam superbus de se presumat, nec aliquis humilis de Domino desperet; sed in quocunque statu rerum homo in hac uita se egerit, non sit ei refugium nisi Deus, nec sit ei gaudium,  nisi in promissis eius. Cuius titulus est: In finem ne corrumpas, psalmus canticum, uel cantici, Asaph. Psalmus iste relatus in finem temporum, qui est canticum, quia talem insistit operationem, que pertinet ad spirituale gaudium, scilicet, confessionem ueram, in uocationem et narrationem. Canticum dico attributum Asaph, id est, uere congreganti, illi, scilicet, qui dispersos Isrel per fidem congregauit, hoc intendit et hortatur, ne corrumpas. Quid est, ne corrumpas? Hoc est, ut tu quisque quod promisisti soluas. Promisisti enim Deo in baptismate quod diabolo et omnibus pompis eius abrenuntiaris; et hoc ne corrumpas eundo in finem, ut beatus Augustinus uult, id est, attendendo eius promissionem. Illuc enim animus dirigitur, et quidquid in presenti occurrit, totum transiliatur, ut ad finem perueniatur. Nec est timendum ne aliquis potentum corrumpat promissa eius, si tu tua non corrumpis. Ipse enim non corrumpit, quia uerax; potentior non corrumpet,  quia nullus potentior est; certi ergo de promissis eius, cantemus unde incipit psalmus. Pro nobis enim caput nostrum hec loquitur: O Deus, confitebimur tibi, hoc est, humiliabimus nos, et peccata nostra tibi perfecti confitebimur, quia multoties hoc faciemus, et sic nomen tuum inuocabimus. Quasi dicat: Noli inuocare nisi confitearis, sed prius confitere, et sic inuoca. Confessio enim mundat templum, quo ueniat inuocatus. Quod autem iterato ponit: Confitebimur, ideo facit, ne te peniteat esse confessum. Sepius enim confiteri iudici homini, parat mortem, sepius uero confiteri Deo iudici, parat salutem; securus ergo confitere, quia bonus est cui confiteris, ut Psalmista ait: Confitemini Domino, quoniam bonus est. Bonus est, quia confitenti ignoscit. Fac ergo confitendo propitium, quem tacendo non facis nescium. uenire uero non uult uocatus, si tu fueris elatus. Elatus si fueris, confiteri non poteris. Ergo humiliare et confiteri, et sic uere inuocabis nomen eius, quia faciendo te seruum representabit  in te hoc nomen Dominus. Qui uero superbit, hoc nomen Dominus in se non ostendit, imo equalis uel maior uult uideri.

Narrabimus mirabilia tua. Confitebimur, inquam, et inuocabimus, et deinde narrabimus mirabilia tua. Que mirabilia? Scilicet, dispositionem antiquam, reparationem nouam, felicitatem eternam. Quid mirabilius quam mortuorum suscitatio? Omnes enim iniqui, etsi uiuunt corpore, exuti tamen sunt mente. Alioquin non diceret eis Apostolus: Surge qui dormis, et exsurge a mortuis, ei illuminabit tibi Christus, et est ordo uidendus. Confitens namque, euacuauit se a malis, inuocans repleuit se bonis, narrans eructuat quibus se impleuit. Narrabimus, inquam, mirabilia tua. Et post narrationem ego precipuus, scilicet, inter confitentes, inuocantes et narrantes, iniuste iudicatus iudicabo iustitias, gratias misericordie eius, qui prius uoluit narrare, quam iudicare. Si enim prius iudicaret, nullum liberandus inueniret.  Audiamus ergo eum narrantem, quia sicut tempserimus narrantem, experiemur iudicantem. Nunc enim in tempore misericordie donat precepta confitenti, in tempore uero iudicii nulli parcet contemnenti. Quisquis ergo uult non timere tunc punitorem, amet nunc donatorem. Sequitur:

Cum accepero tempus. Accepit tempus non ille a quo sumus creati, sed ille per quem sumus reparati. Ille non accepit tempus a quo homo assumptus commutatus est in melius, accepit tempus ut Filius hominis, gubernat tempora, ut Filius Dei. Et sicut accepit tempus nascendi, et moriendi et resurgendi, ita accepit iam dispositione, et accepturus est tandem tempus iudicandi. Accipiamus ergo et nos nunc tempus iustitias faciendi, ut non timeamus in tempore iudicandi. Quod autem dicit: Iudicabo iustitias, tripliciter dicitur, scilicet, uel iudicabo iustitias, id est, iuste iudicabo, uel illos qui emphatice sunt dicendi ipsa iustitia, digne iudicabo, id est, seorsum  separabo sicut sanctos apostolos, uel separabo iustitias ab iniustitiis.

Liquefacta est terra. Opus est ut iustitias iudicem, quia tale, quod est admistum, quod necesse sit separare; nam quod terra liquefacta est, id est, terrenis concupiscentiis carnis dediti, dissoluti sunt, quia quid aliud uita talium est, quam quedam diffluxio a Creatore suo? Sicut enim caritate superiorum animus consolidatur, ita cupiditate terrenorum dissoluitur, et omnes qui habitant in ea. Si terram pro terrenitate accipimus, tunc dicemus quia illi maxime liquefacti sunt, qui habitant in ea, id est, qui magis delectantur in ea. Si uero terram ita accipias, ut sit continens pro contento, tunc simpliciter erit ostensio quare dicat terram liquefactam, propter homines, scilicet, qui habitant in ea. Sequitur:

Et confirmaui columnas eius. Columnas terre uocat illos super quos terra in se dissoluta edificata consolidatur, scilicet, sanctos apostolos, super quos  edificium illud fundatum est, de quo dictum est: Dei edificatio estis, Dei agricultura estis. He columne quodam terre motu nutauerunt, quia in morte Domini dubitauerunt et desperauerunt, dicentes: Nos putabamus, quod redempturus esset Isrel; ipse uero resurgens eos confirmauit, quia mortem eis non esse timendam demonstrauit, ostendendo timentibus, nec ipsum corpus in morientibus.

Dixi iniquis. Confirmaui inquam columnas, et per illas columnas dixi iniquis hoc: Nolite agere deinceps inique. Iniquus ideo dicit, quia nullum equum inuenit, omnes enim peccauerunt, et egent gloria Dei. Et delinquentibus post hoc dictum. Derelinquere est, datum preceptum preterire, illis inquam dixi: Nolite exaltare cornu. Quasi dicat: Si fecistis iniquitatem per cupiditatem, nolite defendere eam per elationem. Qui enim iniquitatem facit, iniquus est: qui uero eam defendit, et iniquus est, et superbus. Et quid cornu dicat, subsequenter determinat, ac si dicat: Nolite, dico, extollere cornu uestrum in altum,  et humiliare cornu Dei in imum: sed potius cornu nostrum frangatur, ut cornu Dei in nobis exaltetur. Cornu nostrum est de presumptione et de elatione: cornu uero Dei sunt uirtutes, que alta petunt ut cornu, et per eas uentilatur inimicus. Et nolite loqui iniquitatem aduersus Deum, quod ille facit, qui Deo subtrahit regnum suum, dicens: Quomodo putatur Deus regere mortalia, quomodo creditur curare ea, que sunt in terra? Utique si curaret ea, non tot mali abundarent felicitatibus, nec tot boni opprimerentur laboribus. Ille quoque iniquitatem loquitur aduersus Deum, qui quando aliquid patitur, iniuste se illud pati dicit. Et sic illum, cuius iudicio hoc patitur, iniustum asserit, se enim iustificat, et Deum damnat.

Quia neque ab oriente, neque ab. Quasi dicat: Ideo non debetis facere uel loqui iniquitatem, quoniam iudex est futurus iniquitatis uestre. Sed ille iudex neque ueniet ab oriente tantum, neque ab occidente tantum, neque tantum a desertis montibus, quoniam  Deus est, id est, ubique presens est, ubique publicus, ubique occultus. Neque enim ueniet de diuersis locis, sed est in cordibus uestris. Et talis erit ibi, qualis et tu futurus. Si bonus, adiutor: si malus, punitor. Nulla ergo fuga restat, nisi fugere ab irato ad placatum. Desertos montes uocat australem et septentrionalem plagam, quare altera propter frigus, altera propter calorem deserta est. Et sunt montes, quia sunt eminentes partes, hoc ad litteram. Allegorice quoque predicte partes accipi possunt, ut sic dicatur: Ideo non debetis loqui iniquitatem, quia iudicium de uestra iniquitate futurum est. Non autem humanum, quod possit falli, quia iudex uester neque erit ab oriente, id est, de illis hominibus, qui sunt oriens, neque de illis, qui sunt occidens, neque a desertis montibus, quoniam Deus iudex tantum uester erit, cuius iudicium falli non poterit. Oriens homines illi uocantur, qui lucem iustitie perceperunt: quibus uero sol iustitie nondum  illuxit, occidens dicuntur. Deserti autem montes sunt heretici, qui se montes faciunt usurpatione magisterii, sed tantum deserti sunt, quia inutiles et infructuosi sunt.

Hunc humiliat, et hunc exaltat. Deus, inquam, iudex uester est. Quid autem facit iudex ille? hunc scilicet, iactantem merita sua humiliat sicut illum, qui dicebat: Domine, gratias tibi ago, quia non sum sicut ceteri hominum, et reliqua, per quem designatus est populus ille, qui iustitiam suam statuere uoluit, et iustitie Dei non esse subiectus. Hunc autem alium, scilicet clamantem uulnerat, et humiliantem se exaltat, sicut illum, qui nec oculos ad celum leuare audebat, per quem gentilis populus de meritis non presumens est designatus. Et ideo hunc exaltat, hunc humiliat: quia quasi dicat, similis est prepotenti pincerne, qui in domo imperatoris habet potestatem hunc et hunc potandi. Namque calix est in manu Domini, quo potet quemcunque uelit. Calicem  uocat sententiam districti iudicis, qui calix est plenus misto, quia continet et remunerationem bonorum, et damnationem malorum. Et tamen est uini meri, quia in neutra parte nichil nisi qui merum, id est, iustum sit, fit. Et hunc calicem inclinauit prius ipse in hoc ius, id est, in remunerandos bonos, et ex hoc uase in aliud uas, id est, in damnandos malos: uel e conuerso, prout tibi placuerit. Et quamuis inclinaret, tamen non ita factum est in hoc calice, sicut solet fieri in aliis, quia fex eius quantumcunque inclinaretur, non est exinanita, id est, non est effusa: quia ibi nulla fex erat, sed solum merum, ut prediximus. Et tamen bibent de calice illo, prout conueniens erit, omnes peccatores terre, id est, quicunque terreni preuaricatores, qui ut ita dicam, feceteo potu tantum digni uiderentur. uel aliter: Calix est scriptura tota ueteris Testamenti, in qua latet spiritualis intellectus, uelut in fece carnalium sacramentorum. Et inde eliquatur merum uinum, id est, spiritualis ille intellectus. Unde ille, de quo  dictum est: Qui se humiliat, potetur, imo inebrietur. Iuxta illud: Calix Domini inebrians, quam preclarus est. Feces autem resederunt ibi, unde potetur ille, de quo dictum est: Qui se exaltat. Quod est dicere: Ideo humiliat hunc, et hunc exaltat, qui potens est. Namque calix predictus est in manu, id est, in potestate Domini. Calix dico uini meri, id est, continens spiritualem intellectum, tanquam uinum merum. Et est tamen plenus misto, id est, carnali intellectu, qui est quasi mistum, id est, turbulentum uinum. Et hunc calicem inclinauit prius ipse in hoc uas, id est, in superbum Iudaicum populum, et infudit ibi mistum. Et ex hoc uase inclinauit in hoc aliud uas, id est, in humiles de gentibus, et infudit ibi merum. Sed quanquam etiam hoc inclinasset, tamen fex eius non est exinanita, sed resedit potius fex, quia remanserunt Iudeis et littera et carnales obseruantie, et hoc modo bibent de calice illo omnes peccatores terre, humiles  quidem, et peccata sua confitentes merum: elati uero, et qui se iustificant, mistum. Et sicut bibentes mistum euanescent, ita bibentes merum, proficient. uel aliter: Calix, id est, scriptura ueteris Testamenti est in manu Domini, in quo calice est uinum merum, id est, simplex et littera, uel intellectus, quantum ad Iudeos, qui sola carnalia insistunt: plenus uero misto est, quantum ad nos, qui per carnalia ascendimus ad spiritualia. Et hunc calicem inclinauit in hoc uas, id est, in primitiuum populum Ecclesie, et infudit ibi mixtum. Et ex hoc uase in hoc aliud uas inclinauit: quia per sanctos apostolos et alios primitiuos mistum, et in posterioribus de gentibus infudit. Sed quanquam et in hos inclinasset, fex tamen eius non est exinanita, quia adhuc remanserunt quedam uilissima carnalia, ut que Iudei pueros circumcidunt, et alia talia faciunt. Que uero maiora sunt legis, pretermittunt, et de hac fece bibent omnes peccatores terre inherentes,  non quod omnibus sint obseruantie carnales, sed sicut illi, qui in obseruantiis illis delectantur, quasi de fece bibunt: ita quecunque in aliquibus carnalibus delectantur, quasi cuiusdam fecis participes sunt. Ego autem et mei  de fece illa non bibemus. uel secundum priores sententias dicens: Ego autem et mei seorsum bibemus, quia ego annuntiabo et dictis et factis in me et in meis, quod annuntiandum est in hoc presens seculum. Et tandem uere cantabo Deo Iacob, id est, Deo posterioris populi. Beati enim, qui habitant in domo tua, Domine, in secula seculorum laudabunt te. Et tunc confringam omnia cornua peccatorum, id est, conteram et annichilabo omnem elationem et potentiam peccatorum, et per me et per meos. Iudicabunt enim sancti nationes, et dominabuntur populis. Et extra cornua iusti, id est, uirtutes et dona spiritualia iustorum exaltabuntur, quia eterna gloria coronabuntur.



IN PSALMUM LXXu. In finem in laudibus Psalmus Asaph, canticum ad Assyrios.



ARGUMENTUM.

Ut supra. Aliter uox Ecclesie ad Christum.



EXPLANATIO.

Assyrii dirigentes interpretantur, qui iam fidei regulis docti rectis semitis ambulare contendunt: hos alloquitur Asaph laudes Domini mirabili uarietate decantans. Quidam codices habent: Canticum contra Assyrium, ubi intelligitur contra diabolum psalmum hunc sub persona Sennacherib regis Assyrii cantatum. Contra eum enim notus factus est in Iudea Deus in Christo, mundum concilians sibi, Asaph in prima parte dirigentes, id est, fideles alloquitur Iudeos, designans ubi nomen Domini factum sit uirtutum declaratione notissimum. Secunda dicit admiranda, que gesserit. Tertia omnes deuotos admonet, ut Deo terribili munera  offerre non desinant, que spiritum principum salutari emendatione purificat, que partes diapsalmatum sunt interpositione diuise.



COMMENTARIUS.

Notus in Iudea Deus. Titulus est talis: In finem in laudibus, psalmus Asaph, canticum ad Assyrios. Hec uerba referuntur in finem, et sunt psalmus attributus Asaph, id est, prioribus fidelibus, uolentibus secum colligere alios de populo suo, quos preuiderunt superbos, et dure ceruicis fore. Qui psalmus accipiendus est in laudibus, quia magna uere Dei laus est, quod humiles respicit, et superbos contemnit. Quod notatur in hoc psalmo, et est canticum, quia cum exsultatione et iucunditate magna cantat hoc Asaph ad Assyrios. Assyrii dirigentes interpretantur. Et illi se dirigere putant, qui iustitiam suam statuere uolebant, et iustitie Dei non esse subiecti, et qui non de re gloriabantur, sed de nomine. Quare hec cantantur, ut sint uiri Assyrii, id  est, ut uere non distorte se dirigant, scilicet ut de sua iustitia non presumant, sed iustitie Dei se subiiciant: et quid sit uera Iudea, et uerus Isrel, attendant, et se tales exhibeant, qui non falso de nomine, sed uere de re glorientur. Solent enim inimici Domini omnibus noti Iudei, maxime in hoc psalmo gloriari, et gentibus insultare, quasi eis solis notus sit Deus, et nullis aliis, quandoquidem Propheta tanto ante tempore dixit: Notus in Iudea Deus, etc. Sed si attendant, que sit uera Iudea, et quis sit uerus Iudeus, concedimus eis, quod uere in sola Iudea notus sit Deus. uera enim Iudea est Christi Ecclesia, credens in eum regem, qui uenit de tribu Iuda per Mariam uirginem. De quo Apostolus scribens ad Timotheum ait: Memor esto Dominum Iesum Christum resurrexisse a mortuis ex semine Dauid secundum carnem. De Iuda enim Dauid et de Dauid Christus, quem illi regem negauerunt, et Cesarem regem elegerunt. Quare uera Iudea esse desierunt,  et ideo non glorientur amplius, quod in eis notus sit Deus. Item uerus Iudeus est non in manifesto, sed in occulto; non in circumcisione carnis, sed cordis; non in littera, sed in spiritu. Quia multi sancti patres habuerunt, et circumcisionem carnis propter ipsam fidem, a quibus isti degenerantes remanserunt in carne Iudei, in corde uero pagani; ideo quoque non glorientur quod sibi notus sit Deus. Sequitur:

In Isrel magnum nomen eius. uere enim in uero Isrel nomen Dei per opera bona magnificatur. Quis autem sit uerus Isrel, ipse in Euangelio aperit dicens: Ecce uerus Isrelita, in quo dolus non est. Si autem ipsi dolosi sunt et mendaces, quomodo in eis nomen Dei magnum est? Iudea enim confessio interpretatur, Isrel uero uir uidens Deum. Et tu aliquis quandiu peccata tua per humilitatem non confiteris, quodam modo cum Deo rixaris. Quandiu enim, quod Deo displicet laudas, nonne cum eo litigas? Ergo humilia te ei, et confitere peccata tua,  et tunc eris Isrel, id est, uir uidens Deum, et si nondum ex specie, tamen ex fide. Et sicut prius displicebas ei per dissimilitudinem, ita et nunc placebis ei per similitudinem. Et sic tandem fiet in te, quod Scriptura testatur, scilicet in pace factus est locus eius: quia relinquetur tibi bellum, non tamen contra te in te ipsum, sed etiam contra spirituales nequitias, scilicet ut si surgat in te ira uel aliquis illicitus motus, non sint membra tua instrumenta iniquitatis ad iniquitatem, qui est pax uera. uera enim pax est, litigium habere cum uitiis, concordiam cum moribus optimis. Et in hac tali pace est locus eius, quia incolit Deus tales. Habitatio autem eius, id est, certus locus eius, quod per habitare, quod frequentatiuum est, notatur, est in Sion, iuxta illud: ueniemus et mansionem apud eum faciemus. uenit enim Deus ad multos per fidem et confessionem, sed non ibi facit mansionem: quia ad tempus credunt, et in tempore tentationis recedunt. In  Sion uero, id est, in illis, qui postponunt presentia, et contemplantur futura, uere facit mansionem, quia permanet in eis. Fac erga tu aliquis te ipsum in Sion, et eris eius habitatio.

Ibi confregit. Ecce signa habitationis eius. Quasi dicat: uere habitat in Sion. Nam ibi confregit, id est, humiliauit potentias. Et exequitur illas potentias, scilicet confregit ibi arcum, id est, occultam contradictionem, et scutum, id est, uane presumptionis protectionem, et gladium, id est, manifestam impugnationem, et sic omne bellum.

Illuminans tu mirabiliter. Facit apostropham ad ipsum Deum, et Tu est magnifice efferendum. Quasi dicat: Tu Deus, qui in Iudea notus es, et magnus in Isrel. Tu qui solus per te es, sine quo nullus alius est, deberet dicere: Terribilis futurus es, quod posterius sequitur, sed premittit prius humilitatem eius, dicens: Tu es illuminans a montibus eternis. Montes eternos uocat apostolos, quos sol  iustitie prius illustrauit, eleuans eos ad eternitatem. Et per eos conualles, id est, alios inferiores illuminauit, et hoc mirabiliter, id est, in mirabilibus signis doctrinam eorum attestando, iuxta illud: Domino cooperante, etc. uel mirabiliter in hoc, quia satis mirabile fuit, quod post tantum lapsum Deus misertus est hominis. Tu, inquam, illuminasti a montibus eternis, et te illuminante omnes insipientes corde turbati sunt. Predicata est enim uita eterna futura, et sapientes excecati sunt: quia contempserunt uitam presentem, et dilixerunt sequentem. Insipientes uero turbati corde sunt, quod primo obstupuerunt, sed non sunt excitati, quia in somnum suum reciderunt. Somnus uero eorum est cecitas cordis, et amor terrenorum: et ipsi dormierunt somnum suum, id est, quieuerunt et delectati sunt in dilectione terrenorum, quia preposuerunt temporalia eternis. Et quid eis inde? hoc scilicet, quod ipsi, qui sunt uiridi, uitiarunt: quia quod uirium  habent, est in terrenis tantum diuitiis acquirendis, nichil inuenerunt in manibus suis, id est, comparabiles facti sunt uiris aceruos diuitiarum somniantibus, qui euigilantes nichil inueniunt in manibus suis, quia ita et ipsi tandem cum a somno, in quo nunc sunt, exsurgent, nichil in manibus suis inuenient.

Ab increpatione tua Deus. Quasi dicat: Unde hoc, quia dormierunt somnum suum? ex iusto scilicet iudicio tuo, o Deus Iacob, qui facis, ut qui sordidus est, sordescat adhuc. Benedicit Deus Iacob, quia Iacob dedit presentia pro futuris, edulium scilicet lenticule pro primogenitis, et ideo merito a Deo increpantur isti, qui presentia preponunt, et futura contemnunt. Et miro modo uidetur ponere increpationem. Increpatio enim strepitum habet, et strepitus excitat. Sed increpatio Dei tanti ponderis est, quod non excitat, imo obdormire facit. Nec solum  dormierunt illi predicti, sed et omnes, qui ascendunt equos apostasie, id est, primi parentes,  et alii omnes, qui per superbiam a Domino apostatauerunt, male dormitauerunt.

Tu terribilis es. Facta interpositione ponit illud, ad quod orationem spectare prediximus. Quasi dicat: Tu, inquam, notus in Iudea Deus, qui primo humilis apparuisti, adfuturus es in iudicio terribilis, et quis tunc resistet tibi? Nullus utique, quia non magis imperator quam pastor. Et hoc ideo, quia ex tunc, id est, ex illo tempore apparebit ira tua. Nunc enim dum uindictam nondum exerces, et quasi latet ira tua. Et ideo uidetur, ut aliquis tibi resistere possit, quod tunc non erit.

De celo auditum fecisti. Futurus es, inquam, terribilis, et hoc tuum iudicium fecisti, id est, facies tu ueniens de celo in maiestate iudicis auditum, id est, notum per Euangelicam tubam, dicentem: Surgite qui iacetis in monumentis, uenite ad iudicium: et tunc terra tremet, id est, illi, qui malunt nunc esse terra, quam fieri celum, trement tunc, et quiescent tunc non a penis, sed a peccatis, qui nunc quiescere  nolunt: tunc dico, cum Deus exsurgent pro exsurget in iudicio, id est, ad hoc, ut malos diiudicet et damnet, quod est tractum a seueris et iratis iudicibus, qui quando seuerius et asperius in aliquem iudicare uolunt, ut hoc etiam habitu demonstrent, surgunt. Nec solum contra malos exsurget in iudicio, sed etiam, et saluos faciet omnes mansuetos terre, id est, omnes illos, qui frementes equos apostasie non ascendunt, sed mansuetam terram se fecerunt. Preterita pro futuris prophetico more posuit, quia Spiritui sancto ita nota sunt futura quasi preterita. uel aliter: Ex tunc ira tua. Quasi dicat: Quandoquidem in iudicio nullus tibi resistere poterit, malo ergo suo uoluerunt resistere tibi Iudei dicentes: Non habemus regem nisi Cesarem, et, Nolumus hunc regnare super nos, et similia. Nam ex tunc, ex quo hoc presumpserunt, ira tua apparuit in eis. Ex parte namque cecitas contigit in Isrel, ut plenitudo gentium intraret. Et hoc tuum iudicium, id est, hanc tuam  uindictam de illis fecisti auditam, id est, notam de unoquoque celo, id est, per unumquemque apostolum. Et tunc ita, id est, gentiles prius terreni timuerunt et quieuerunt a malis operibus, cum Deus exsurgeret in iudicio, id est, cum manifestum fieret eis Deum resurrecturum tandem ad diiudicandum malos, et saluandum bonos. Item aliter: Ex tunc ira tua. Quasi dicat: Quia tu tantus es, cui aliquis non poterit resistere in iudicio; ergo malo suo restitit tibi primus miser parens, qui de suo nutu uoluit pendere. Nam ex tunc ira tua in eo et in omnibus posteris eius apparuit, quia mulctasti eos innumerabilibus penis peccati. Et hoc tuum iudicium fecisti auditum, id est, notificasti maxime de principali celo, id est, per filium tuum, qui est celum celorum; deinde etiam per alios celos. Unde terra omnis bene culta tam de Iudeis, quam de gentibus timuit, et quieuit a malis operibus. Sequens uersus, sicut proxime dictum est, non mutabitur.

 Quoniam cogitatio hominis. Ideo, inquam, mansuetos terre saluabis, quoniam cogitatio hominis confitebitur tibi, etc., quod dupliciter potest dici. Quando enim homo male actam uitam suam cogitat, et damnat, tunc Domino laudabilem confessionem facit; quando uero que cogitauit ad actum perducit, scilicet, quando se ipsum pro preteritis peccatis punit orando, ieiunando, et similia faciendo, tunc reliquie cogitationis diem festum agunt Domino, quia ille attendens asperitatem satisfactionis, feriatur a peccatis. uel aliter: Cum homo recogitat se peccatorem fuisse, et agit gratias Deo uiuificatori et redemptori suo, tunc confitetur ei, quia hoc est confessio, id est, laus eius. Et reliquie cogitationis, id est, recognita pernicies preteritorum criminum post effusas lacrymas, et assiduam cordis contritionem diem festum agit Domino, quia huiusmodi recordatio reddit hominem ad cetera cautum, et sic a peccatis feriatur.

 uouete et reddite Domino. Quasi dicat: Et ut uos saluos faciat, uouete Domino et Deo nostro, id est, redemptori et creatori uestro, quod uouendum est, id est, uos ipsos. Quisquis enim cogitat quid bene uoueat, seipsum uoueat, seipsum offerat. Hoc enim exigitur, hoc debetur. uouete, inquam, et que uoueritis reddite. Malum enim est uouere, et non reddere. Non tamen ideo non est uouendum, sed et uouendum est et reddendum. Et quodam modo ex nostro est uouere, et ex eius est reddere, et quasi dicat: uouere debetis, et reddere, quia omnes qui in circuitu eius sunt, id est, omnes appropinquantes et adherentes ei, non uacuis manibus uenient, sed afferent munera, id est, seipsos uouebunt et reddent. Afferent, dico, cui afferenda sunt, scilicet, terribili, id est, ei qui, cum nunc sit humilis, futurus est terribilis, et mitti, scilicet ei qui aufert spiritum principum, id est, spiritum elatum, et dat spiritum mansuetum. Terribili, dico, non tantum apud pauperes, sed etiam apud reges, id est, quosque potentissimos  terre. uel qui est terribilis, et si non apud distortos, tamen apud reges terre, id est, apud illos qui bene regunt suam terram.



IN PSALMUM LXXuI. In finem pro Idithun psalmus Asaph.



ARGUMENTUM.

Predicit ea que erat populus in Babylone passurus, et qualiter pro his ipsis libere querimoniam facturus, sicut et in septuagesimo secundo psalmo. Aliter uox Christi ad Patrem.



EXPLANATIO.

Asaph congregatio bonorum, Idithun transilitor secularium, finis proficientium Christi intelligitur. Totus ergo psalmus hic a fideli congregatione canitur, que uitia istius seculi gloriosis passibus transiliens ad illum finem peruenit, cui nichil potest simile reperiri. Sed sciendum est in Hebreo per Idithun, non pro  Idithun, haberi, ut significet non pro eo, sed per eum psalmum fuisse cantatum et quod sequitur, psalmus Asaph, in ueris exemplaribus non haberi. Asaph iste, quem diximus uitiorum transilitorem, in prima narratione psalmi ad Dominum clamare testatur, et tribulationibus suis eruditum esse testatur. In secunda cogitationes enumerat que solent pulsare in hoc mundo corda laborantium. Tertia beneficio diuinitatis in meliorem sensum se asserit permutatum, ut operam potentiamque Dei fixa mente cogitaret, quibus rebus assidua cognoscitur exercitatione profecisse. Quarta prosequitur quemadmodum per Dominum Saluatorem facta sint in populis diuina miracula.



COMMENTARIUS.

uoce mea ad Dominum clamaui. Hec uerba referuntur in finem, et sunt psalmus Asaph, cantatus ad Idithun. Idithun interpretatur transiliens. Eloquitur in hoc psalmo transiliens congregatio, quia  Asaph congregatio interpretatur pro Idithun, id est, exhortans nos ad hoc, ut et nos transilientes simus, id est, et hec ima omnia contemnamus, et ad summa intendamus; que autem sint transilienda, quousque ad finem illum perueniatur, ubi nichil quod transiliamus habebimus, contextus psalmi demonstrat. Etenim tandiu transilire debemus quidquid impedit, quidquid irretit, quidquid ligat, quidquid animum onere aggrauat, donec ad id perueniatur quod sufficit, et ultra quod nichil sit, infra quod omnia sunt, et ex quo omnia sunt. Quisquis ergo psalmi huius animam uult sentire, imitari atque tenere, carnalia omnia desideria transiliat, seculique huius pompam et illecebram calcet, nichilque aliud ubi consistat eligat, nisi illum in quo sunt omnia. In quibus etiam omnibus ipse transiliendo laborat, donec ad uerum finem perueniat. Quia uero intendit in hoc psalmo Asaph hortari nos ut transiliamus, mox qualiter transiliendum sit insinuat, scilicet, ut  clamemus ad Dominum non propter aliud, sed propter ipsum Dominum. Multi enim clamant ad Dominum pro adipiscendis commodis, et pro uitandis incommodis, pro sospitate suorum et multis aliis. Postremo etiam pro salute corporis, que patrimonium est pauperis. Sed hi tales non transiliunt. uix autem aliquis est, qui clamet ad Dominum propter Dominum. Magnus enim est transitus, quare sic nos transilire docet, et dicit: Ego clamaui ad Dominum, et quia multi dicunt: Domine, Domine, et non faciunt que precipiuntur, ideo addit: uoce mea. Ille enim uoce sua clamat ad Dominum, cuius uox consona cordi est, scilicet, si et quod desiderandum est, scilicet, Deum, corde desiderat, et uoce rogat. Si uero aliud quodlibet in corde optet et postulet, non clamat uoce sua, quia uox eius cordi non est consona, quia huiusmodi non est cordatus. Potest etiam simpliciter hoc dici: uoce mea clamaui, id est, uoce transilientis. Et ne uideretur, quod propter  aliud clamaret ad Dominum, quam propter ipsum, repetit, quasi dicat: Clamaui dico uoce mea ad Dominum, propter ipsum Deum tantum, non propter aliud. Et non frustra, quia ipse intendit, id est, intensum se fecit mihi. Quisquis enim ad Dominum clamat propter Dominum, ille se intendit; qui uero propter aliud, illi se non intendit.

In die tribulationis mee. Ostendit qualiter clamandum sit ad Dominum. Quasi dicat: Hoc, inquam, modo clamaui ad Dominum, scilicet, quia exquisiui Deum manibus meis, id est, operibus bonis in die tribulationis, id est, in hac uita, que est tribulatio, quia nichil est, nisi tentatio, et est dies, quantum ad uitam bonorum, que dies uocatur respectu uite malorum, que sola nox est. Et tamen quia hec eadem uita bonorum, que dies dicenda est propter bona opera que ipsi faciunt, nox quantum ad uitam futuram, in qua angelis equales erimus, id est, quod uocauit diem uocat noctem. Quasi dicat: Dixi quia exquisiui Deum in die, imo dicam quia exquisiui eum  in nocte, id est, in hac presenti ignorantia, manibus factis, uel habitis contra eum, id est, operibus factis non ad aspectum hominum, sed ad eius aspectum, et non sum deceptus, quia in firma spe iam teneo quod quesiui.

Renuit consolari. Et quia non sum deceptus, uel quia Deum exquisiui solum, id est, anima mea renuit consolari in his terrenis, et hoc ideo, quia memor fui Dei, id est, eternorum, et in illis tantum delectatus sum, et hoc non ad horam, sed exercitatus sum, id est, continuam exercitationem habui in eis. Exercitatio enim est suscepti actus continuatio. Et adeo in eis exercitatus sum, quod spiritus in hoc quod erat meus, id est, uoluntas complacendi mihi in terrenis, defecit in me, et profecit in me spiritus meus tuus, id est, uoluntas complacendi mihi in eternis.

Anticipauerunt uigilias oculi mei. Ideo defecit spiritus meus, quia oculi mei anticipauerunt uigilias, id  est, comparabilis factus sum anticipanti uigilias, quia sicut ille qui anticipat uigilias studiosus factus est in opere suo, ita ego studiosus effectus sum in exercitatione illa. Et tamen turbatus sum ex humana infirmitate, quia putaui me insufficientem esse ad illam exercitationem. Et illam turbationem non sum elocutus, ut culpam in auctorem refunderem dicens quod me talem tam infirmum fecisset, sed patienter tuli eam tacendo et attendendo me pati illam iusto iudicio. Dicitur hoc et aliter in parte, si Defecit spiritus meus, accipiatur proprie. Quasi dicat: Delectatus, inquam, sum et exercitatus in eternis, et in illa exercitatione defecit spiritus meus, quia non sufficiens fuit ad illam. Et hoc ideo, quia oculi mei anticipauerunt uigilias, id est, comparabiles facti sunt anticipanti uigilias, quia sicut ille, qui assidue anticipat uigilias, lippus fit, ita oculi mei interiores, ratio, scilicet, et intellectus per peccatum primi parentis lippientes et caligantes facti sunt; et ideo  turbatus sum, id est, turbationem et timorem ex hac infirmitate habui. Et tamen non sum locutus illam turbationem sicut prius.

Cogitaui dies antiquos. Non sum, inquam, locutus, sed potius attendi et malum meritum meum, et dignitatem, quantum in primo parente mihi concessisti, hoc est, quod dicit: Cogitaui, id est, in memoria habui dies antiquos, id est, lapsum primi parentis, per quem tempus antiquum et uetus, id est, inutile factum est. Semper enim si Adam non peccasset, dies noua et una esset, et etiam habui in mente annos eternos, id est, dignitatem illam in quam primi parentes creati sunt, per quam si in precepto perstitissent, ad ueram eternitatem peruenirent. Et non solum in memoria eam habui, sed etiam meditatus sum cum corde meo, id est attentissime, et hoc in nocte, id est, etiam interrupta quiete, uel in nocte, id est, in hac presenti ignorantia sum meditatus in ea, ut uiderem qualiter dignitatem illam amissam possem recuperare; et non tamen ad  horam meditatus sum, sed exercitabar in illa meditatione, et sic scopebam spiritum meum. Quasi enim exasperatus erat spiritus meus amore terrenorum, sed ego suspirando ad dignitatem amissam, et celestia desiderando scopebam, id est, planabam spiritum meum. Scobs scobis ferrum est quo pistoria uasa purgantur, unde scobere dicitur. Potest etiam satis hic legi, si forte in aliquibus libris inueniatur, Scropebam, uel scrobebam. Nunquid in eternum? Scrobebam, inquam, spiritum meum dicens ita: Deus, qui iam proiecit, id est, porro a facie sua iecit hominem semel propter transgressionem, nunquid proiecit eum in eternum, id est, irrecuperabiliter? Non utique. Aut nunquid Deus iratus non apponet adhuc, ut complacitior sit? Quasi dicat: Posuit se iam placatum quantum ad quosdam, quos et ante legem et sub lege suscepit; et nonne adhuc apponet, ut complacitior nobis sit, nos etiam suscipiendo? Faciet utique. Aut ipse qui iam abscidit  misericordiam suam per primam culpam, an abscindet eam in finem, id est, eternaliter? Scilicet, abscindet eam a generatione presenti, tendendo in generationem sequentem, ut sicut abscindet eam ab hac generatione carnali, ita etiam abscindet eam ab illa generatione spirituali? Non utique. Aut Deus, cui proprium est misereri, an obliuiscetur misereri, scilicet, ut nunquam amplius misereatur? Utique non, sed postquam iratus fuerit, misericordie recordabitur. Aut continebit misericordias suas in ira, id est, an precludet ira eius misericordiam? Certe non. Imo  misericordia eius precludet iram.

Et dixi. Quasi dicat: Tantum quidem meditando de dignitate amissa in Adam, et exercitando me in illa meditatione, iam transiliui ut intelligerem, non precludi misericordiam ab ira. Et tamen dixi: Nunc cepi, id est, ego miser pro incipiente habendus sum. Cum enim consummauerit homo, tunc incipiet, quia  nichil in humanis rebus perfectum. Et quasi dicat: Hoc dixi lapsum primum attendendo. Et hec mutatio, scilicet, quod de perfectione tanta, quam in primo parente in abundantia uirtutum posito habui, in hanc imperfectionem cecidi, ut consummatus, quantum ad humanam existimationem pro incipiente habendus sim. Dextere Excelsi, id est, mihi illata propter peccatum primi parentis, ad dexteram illius, qui satis me deiicere et mulctare potuit, quia absolute est excelsus.

Memor fui operum Domini. Quasi dicat: Cognoui quidem me nunc primum, cum consummatus uidebar incepisse, sed tamen non destiti, et hoc ideo, qui fui memor operum Domini, id est, quia attendi quantam dignitatem Deus in primis parentibus operatus sit, ad quam ut aspirarem, desistere nolui. Et ideo memor fui illorum operum, quia memor ero mirabilium tuorum, id est, quia semper debeo, o Domine, memor esse mirabilium tuorum factorum ab  initio. Mirabilia accipit idem hic quod opera, scilicet, dignitatem primorum parentum. Quid erit mirabilius quam quod Deus de tam infima materia, scilicet, de terra fecit celum, id est, homines celestibus creaturis, id est, angelis equales? Nihil utique.

Et meditabor in omnibus operibus tuis. Quia memor fui, et semper memor esse debeo mirabilium tuorum, ideo, Domine, meditabor in omnibus operibus tuis implendis, id est, que tu fieri iubes; et hoc non tantum ad horam, sed exercebor in adinuentionibus non meis, que sunt inebriari, scortari, et similia, sed in tuis adinuentionibus. Adinuentiones eius idem accipe quod opera, de quibus dictum est quod adinuenit omnem uiam scientie, et dedit eam Iacob puero suo, et Isrel electo suo. Sed tamen : quantumcunque mediter uel exercear per me, nichil erit, quia nullus per se peruenit ad te. Nam, o Deus, uia tua, id est, uia ducens ad te, est tantum in sancto sanctorum, id est, in Christo. Aliter quoque  supradicta partim dici possunt, ut reincipiamus ab Et dixi: Scopebam, inquit, spiritum meum, dicens: Nunquid in eternum proiiciet Deus, etc. Et tandem dixi: Nunc cepi, id est, nunc primum inueni, quod quesiui, hoc, scilicet, quia hec mutatio, hoc est, quod non precludetur ab ira misericordia, sed potius ira a misericordia; hec, inquam, mutatio erit dextre Excelsi, id est, fiet per Christum, qui est dextra Dei Patris, de quo alibi dicitur: Et brachium Domini, cui reuelatum est? Per ipsum enim solum hoc factum est, ut ira in misericordiam conuerteretur. Et ideo dico: Nunc cepi, quia modo demum memor fui operum Domini, id est, illorum operum, que Dominus Pater operatus est per illam dextram suam. Et ideo memor fui operum, quia memor fui ab initio mirabilium tuorum, factorum ab initio, quorum memor ero, id est, semper memor esse debeo, quod est dicere: Quia attendi signa ab initio precedentia, et per signa significata. Mirabilia enim accepit signa,  opera uero significata. Et quia : sic memor fui operum, que per illum es facturus, tamen, Domine, ut me illi conformem, meditabor in omnibus operibus implendis, non meis, sed tuis, id est, que tu iubes impleri. Et exercebor in adinuentionibus non meis, sed tuis, ut prius.

Deus in sancto uia tua. Quasi dicat: Que autem illa opera, que ille adinuentiones? Scilicet, uia tua in sancto sanctorum nobis exhibita. Quidquid enim dicendum, quidquid faciendum, quidquid etiam cogitandum, in illo nobis est propositum, et possumus uiam dicere, uel ipsum, qui, ut alibi dictum est, fuit nobis liber missus, ad cuius exemplar conscriberemur. uel opera et precepta in ipso nobis exhibita. uisis his omnibus que Deus Pater in sancto suo est operatus, cum quodam stupore et admiratione subdit: Quis Deus magnus, et cetera. Quasi dicat: Quandoquidem omnis uia tua in sancto illo erit nobis proposita, quis ergo Deus ita magnus est sicut Deus noster,  id est, Emmanuel nostre nature particeps? Et conuertit se ad eum, dicens: Tu es Deus, qui facis mirabilia. Quid enim mirabilius quam uiuificare mortuos, hoc est, de impiis facere pios, de damnatis in regnum assumptos? Et que mirabilia faciat, subsequenter ostendit dicens: Tu fecisti uirtutem tuam notam in populis, id est, notificasti populis quid posses: et hoc modo manifestasti, quia redemisti populum tuum resuscitando eum de morte interiori in brachio tuo, id est per fortitudinem tuam. Et determinat quem populum, scilicet filios Iacob redemisti, et Ioseph. Per filios Iacob, qui unus de tribus patriarchis fuit, Iudeos accipit: Ioseph uero positum est hic, quantum ad interpretationem. Interpretatur enim augmentatio, et significat hic gentilem populum, quo Ecclesia augmentata est. De gentibus enim dictum est: Alias oues habeo, que non sunt, etc. Possunt quoque supradicta ut per sancta non mutetur, ad Patrem referri, quasi diceret:  Quandoquidem Deus Pater uiam suam in sancto suo nobis proponit, quis ergo magnus sicut Deus noster, id est, nobis propitius mittendo Saluatorem suum? Et conuertit se ad eum dicens: Tu es Deus qui facis mirabilia, ut supra. Et uere facis mirabilia, quia fecisti uirtutem tuam notam in populis, id est, quia notum fecisti salutare tuum. Christus enim Dei uirtus, et Dei sapientia: et in brachio tuo, id est, in uirtute illa, que est brachium tuum, redemisti populum tuum, scilicet, filios Iacob et Ioseph ut prius.

uiderunt te aque, Deus. Ostendit quomodo redemit eos, scilicet notificando se eis, et accipit per aquas eosdem quos per filios, Iacob scilicet, Iudaicum populum; et est dicere: O Deus! aque, id est Iudaici populi uiderunt te, id est cognouerunt te: et uidentes te timuerunt, id est quasi steterunt in fluxu suo. Mittit nos ad historiam, quod aque diuise sunt in mari. Sicut enim quando Moyses uirga mare percussit, aque ille quasi diuinam potentiam presentem  sentientes, diuise steterunt, ita aque iste potentiam Dei cognoscentes steterunt, quia a fluxu uitiorum et carnalium concupiscentiarum se compescuerunt. Aque inquam uidentes timuerunt, et abyssi etiam turbate sunt. Abyssus est profunditas aquarum. Et accipit hic per abyssos gentiles propter profunditatem uitiorum, uel etiam propter profundum intellectum, qui fuit in quibusdam eorum. Et ne in parte tantum turbatas accipiamus abyssos, dicit quod in uniuersitate potius sit accipiendus, quia multitudo sonitus aquarum turbata est. Per multitudinem sonitus aquarum accipe multitudinem contradicentium gentilium, qui et factis et dictis acriter ueritati primo contradixerunt. Et ideo  aque timuerunt et turbate sunt abyssi, quia nubes, id est, predicatores tui uerbis terram compluentes uocem dederunt: et ideo etiam abyssi turbate sunt. Etenim  sagitte tue, id est, angelice sententie tue a nubibus dicte, transeunt hac et illac per totum mundum.  In omnem enim terram exiuit sonus eorum. Et ideo etiam turbate sunt, quia uox tonitrui tui, id est, comminationis tue a nubibus data transit in rota, id est, per rotam, hoc est per mundum qui uolubilis est ut rota. Non solum enim nubes ille eterna premia promiserunt, sed eterna supplicia comminate sunt dicentes: ue mundo a scandalis, et similia.

Illuxerunt coruscationes tue. Coruscationes uocat uel idem quod uocem tonitrui dixit uel miracula per predicatores exhibita, iuxta illud, Domino cooperante, et reliqua. Quod uero rotam prius uocauit, nunc orbem terre dicit. Et quia  et coruscationes illuxerunt, et quia hoc factum est, ideo commota est terra Iudaica et contremuit, id est, cum illa etiam alia terra gentilis tremuit, et ea contremiscente uia tua, id est, Christus, qui uia est ad te, est cognita in mari, id est, in gentibus prius uitiis amaricantibus. Et semite tue, id est, precepta tua sunt cognita in aquis, id est, in populis multis. Nunc per semitas precepta  quelibet accipiuntur. Si uero prius per uiam precepta accipias, tunc per semitas strictiora tantum precepta accipias. In mari, inquam, cognita est uia tua, et tamen uestigia tua non cognoscentur in terra. In terra enim uestigia apparent, in mari uero non apparent. Et per cultam terram Iudee designatur, que legem acceperat: per mare uero gentilitas, cui nullus cultus impensus erat. Et in Iudea quidem uestigia fuerunt, quia ibi Christus corporaliter apparuit, et predicauit: sed Iudei uestigia non cognouerunt, quia Christum uerum uestigium Dei Patris erat, non adorauerunt.

Deduxisti sicut oues populum tuum. Non cognoscentur, inquam, uestigia tua in terra, sed tamen deberent ibi cognosci, quid deberent memores esse tuorum beneficiorum. Nam tu deduxisti, id est, de Aegypto in terram promissionis duxisti per desertum illum populum tuum in manu, id est, in ducatu Moysi et Aaron, sicut quilibet pius pastor oues suas  deducet. Potest etiam uersus iste ad precedentis uersus principium continuari ita: In mari, inquam, cognita est uia tua et semite tue in aquis, quia tu deduxisti, id est, pauisti sicut pius pastor oues suas populum uere tuum, id est, populum gratie in manu, id est, in potentia Moysi et Aaron non historialis, sed ueri Moysi et Aaron. Moyses enim interpretatur aquaticus, Aaron uero montanus. uerus ergo Moyses et uerus Aaron ille est, qui et saluti fera aqua doctrine nos potauit, et corda nostra ad summa erexit, id est, Christus Filius Dei.



IN PSALMUM LXXuII. Intellectus Asaph.



ARGUMENTUM.

uirtutis studia, legisque custodiam propheta populo commendans, hunc psalmum composuit; in quo monet, ut Deum reuerenter metuant, quo sanctiones legis sue beneficiorum largitate preuenerit, ut hi qui iam erant obnoxii, facilius subderentur.  Postremo hortatur, ut seruent intenta mente concordiam. Aliter uox Christi de Iudeis.



EXPLANATIO.

Asaph diximus Synagogam, id est, collectionem interpretari; sed quia intellectum premisit, fidelem hic Synagogam loqui posse declarauit. In prima parte psalmi duo tantum uersiculi persone Domini mancipantur, ut reuerentia cresceret doctorum, quibus ipse rex posuisset initium. Secunda parte latius loquitur Asaph, imputans Iudeis quod Domini beneficiis ingrati corde prauo eius iussa contempserint. Tertia enumerat quanta munera Isreli prestiterit, nec tamen ille murmurare desierit. Quarta dicit qualis in eis uindicta prouenerit, qualiterque sit miseratione Domini mollita sententia. Quinta propter murmurationes eorum uindicatum in eis est, sed iterum ad supplicationem Domini, cognoscentes eius magnalia redierunt. Sexta denuo illi dolose locuti, et errores  solitos sunt secuti, nec tamen eos misericordia Dei, ut meruere, disperdidit. Septima dicit quomodo Dominum concitarint in deserto, cum tamen propter ipsos Aegyptus fuerit afflicta. Octaua beneficiis Domini relatis Iudaice obstinationis culpa subiungitur. Nona ultio grauissima subsequitur, ita ut populo captiuato tabernaculum Selom abiecerit, posteaque montem Sion et Dauid regem, de cuius semine Christus salutaris medicus adueniret, elegerit.



COMMENTARIUS.

Attendite, populus meus, legem meam. Psalmus iste continet ea que in ueteri populo gesta narrantur. Recentior autem et posterior populus admonetur, ut caueat ne ingratus sit beneficiis Dei, eiusque in se prouocet iracundiam, cuius obedienter et fideliter debet suscipere misericordiam; ne  fiant sicut patres eorum generatio praua, etc. Hec psalmi huius intentio, hec utilitas, hic fructus uberrimus. Que autem in Psalmo dicuntur, quamuis perspicua  et aperta uideantur: tamen quia titulus eius est, Intellectus Asaph, querunt fortassis lectorem non superficiem intendentem, sed interius intelligentem. Preterea ideo etiam talem lectorem querere uidentur, cum in psalmo dicatur: Aperiam in parabolis os meum, loquar propositiones. Parabole enim sunt similitudines rerum, que his rebus de quibus agitur, aliquid comparatur. Ut hic agitur de manna, et manne comparatur ille panis uiuus qui de celo descendit, et sic per cetera. Propositiones uero que Grece problemata dicuntur, sunt questiones aliquid in se dignum solutione continentes. Loquitur ergo intelligens Asaph in hoc psalmo, quia non defuerunt de illo populo qui intelligerent habentes fidem, que postea reuelata est non ad legis litteram, sed ad spiritus gratiam pertinentem. Non enim sine fide fuerunt, qui eius in Christo reuelationem et preuidere et aliis prenuntiare potuerunt. Audiamus ergo psalmum non tanquam Iudeis, sed tanquam nobis cantatum.  Nobis enim potius ista cantatur, cum Apostolus dici quod nec omnia in figura contingebat illis, scripta sunt autem ad correptionem nostram. Quia si pene ille erant cauende, multo maiori diligentia uitande sunt ab illis significate. Quemadmodum enim in bonis qua significantur, multa digniora sunt, quam que significant: ita et in malis necessario sunt grauiora significata quam significantia. Quod autem Apostolus uocat figuras, Psalmista uocat parabolas, non habentes fidem in eo quod contigerunt; sed in his rebus quibus rationabili comparatione conferuntur. Psalmum ergo audiamus, et legem Dei attendamus non secundum quod in superficie sonat, sed quod mystica actione significat; ad hoc enim intelligens Asaph nos inuitat ita: Populus meus, id est, uos omnes qui mihi uultis esse consortes, et esse de populo meo. Cuius pars ego sum, id est, de intelligente populo, quasi dicat: qui est Christus iungatur mihi. uos inquam attendite, id est, interius considerate legem, quam ego facio esse meam, spiritualiter eam intelligendo  et complendo, ut et uos faciatis eam uestram. Legem accipe Scripturam ueteris Testamenti. Et qualiter debeat attendere, dicit, scilicet, inclinate, id est, humiliate aurem uestram in uerba oris mei, id est, ad intelligendum legis uerba, que loquetur uobis os meum, id est, os intelligentis. Ille enim uero attendit legem, qui se humiliat ut eam et intelligat et compleat.

Aperiam in parabolis. Ideo  aurem in uerba mea inclinare debetis, quia non sine re loquar uobis. Nam aperiam os meum in parabolis, aliud dicendo et aliud interius significando; et loquar uobis propositiones, que propositiones et parabole sunt ab initio, id est sumuntur a ueteri Testamento, quod est initium ipsarum parabolarum et propositionum: finis uero est Nouum Testamentum. uetus quidem Testamentum initium est, quia ibi sunt signa; Nouum uero finis, quia ibi sunt significata. uel aliter: loquar parabolas et propositiones existentes ab initio, non ab illo initio, quo celum et terra facta sunt; sed   ab initio huius congregationis, id est, ex quo Abraham de Ur Chaldeorum eductus est. Ibi enim incepit hec congregatio, et ex tunc fuerunt propositiones et parabole. Quid autem sint parabole et propositiones, iam supra dictum est. Sciendum autem quod idem potest esse parabola et propositio diuerso respectu. Nam scilicet comparatio est parabola, secundum uero quod aliquid in se continet dignum solutione, est propositio. Et dicitur parabola et res, que alii rei confertur, per quamdam similitudinem, et oratio que ipsas res confert.

Quanta audiuimus et cognouimus ea. Ideo loquar parabolas et propositiones, quia nos multa in parabolis et propositionibus audiuimus prophetata prioribus et cognouimus ea completa posterioribus, et quanta infinita scilicet. Et ideo dico audiuimus, quia patres, id est, priores nostri narrauerunt nobis ea factis, dictis et scriptis. Factis, sicut Abraham in filii sui immolatione, Abel in morte sua, et multi alii similiter.  Dictis et scriptis, sicut Isaias, et alii prophete; quidam etiam annuntiauerunt nobis multa per suam damnationem.

Non sunt occultata a filiis eorum. Quasi dicat: Quia ipsi narrauerunt nobis, ideo non sunt occulta, sed cognita; quia etiam completa a nobis filiis, id est, posteris eorum existentibus in generatione altera. Que est generatio altera, nisi cui est regeneratio facta? Altera namque de duabus dicitur. Et hec respectu carnalis que precessit recte dicitur altera. Nota quod Asaph intelligens dicit se esse in generatione altera. Quicunque namque de priori populo legem spiritualiter intellexerunt et impleuerunt, in hac generatione altera, que nunc est per fidem, fuerunt.

Narrantes laudes Domini. Patres, inquam, narrauerunt nobis, ipsi dico narrantes laudes Domini, id est, illa in quibus merito Dominus laudandus est. Et uirtutes eius, id est, et in quibus apparet potentia eius, et mirabilia eius, id est, et que digne sunt admiranda.  Mirabilia dico que fecit, id est, que ipse operatus est. Eamdem rem accipit per hec tria, scilicet, scrutationem testimonii et consecutionem legis, uel positionem, sicut sequens uersus innuit. Que lex mirabilis est, si non secundum signa, sed secundum significata accipiatur. Et ideo etiam mirabilis, quia illos qui eam implent, mirabiles facit.

Et suscitauit testimonium in Iacob. Dico quia mirabilia fecit, et hoc dico propter scrutationem testimonii in Iacob, et positionem legis in Isrel. Lex naturaliter data est primo homini, quando dictum est ei: De isto comedas, de isto non comedas; sed lex illa sopita fuit in eo per inobedientiam, suscitata est autem postea, id est confirmata per Scripturam. Potest etiam ipsa Scriptura quodammodo dici suscitata, quia sicut mors dicitur pallida, eo quod faciat pallidum: ita et Scriptura potest dici suscitata, quia suscitauit peccatum. Quod testatur Apostolus dicens: ueniente mandato, reuixit peccatum. Nesciebam enim  concupiscentiam esse peccatum, nisi lex diceret: Non concupisces. Et uidetur exigere littera, quia dicit: Suscitauit testimonium. Ipsa enim Scriptura dicitur testimonium, in quantum aliquid probat; his quippe quando ea legitime utuntur, est testimonium damnationis. Et quamuis etiam legitime utentibus testimonium sit liberationis, tamen quantum ad malos, dicitur potius testimonium: quia contra malos testimonium maxime est necessarium. Dicitur eadem Scriptura lex, in quantum prohibet aliquid, uel iubet. Et potest ita legi uersus iste, ut per Iacob accipiamus minus quam per Isrel: scilicet per Iacob intelligamus proficiscentes, et carnaliter intelligentes, et nondum uidentes: per Isrel uero, quod interpretatur uir uidens Deum, intelligamus peruenientes, id est, saluti uiciniores, et spiritualiter intelligentes. Item per testimonium minus quam per legem accipiamus, quia eadem Scriptura dignior est in eo quod lex est, quam in eo quod testimonium. Per suscitauit quoque minus quam per Posuit. Et dicatur:  Suscitauit Dominus Scripturam legis, ut esset testimonium damnationis, scilicet in Iacob, id est, in proficientibus tantum, non peruenientibus. Et posuit eamdem Scripturam in legem Isrel, id est, ut esset lex, id est, prohibitio. Attende quod hic posuit, ibi suscitauit. Posita est, quia in istis firmiter est: ibi uero tantum suscitata, id est, parum commota fuit, quia non firmiter eis inhesit. Et in istis digne est lex, id est, prohibitio, quia non tantum cessatur a peccatis timore pene, sed amore iustitie. Uterque enim et qui timore pene, et qui amore iustitie a furto se abstinet, habet similem manum, sed non similem animum. Similes enim sunt in opere, sed dissimiles in uoluntate. Potest etiam hic idem uersus simpliciter exponi, ut per Iacob et Isrel et per legem et testimonium, idem accipiamus hoc modo: Suscitauit Dominus testimonium ut esset in Iacob, id est, in populo Iudaico. Et quid uocet testimonium exponit dicens: Et posuit legem in Isrel. Isrel simpliciter accipe sine  interpretatione. Posuit tamen hic etiam no [.....] ter, scilicet quia graue iugum, legem uidelicet peccatoribus imposuit. Lex enim, ut ait Apostolus, non est posita iustis, sed iniustis, quia iustus non sub lege est, sed in lege.

Quanta mandauit patribus. Suscitauit, inquam, testimonium et posuit legem, et in lege quanta infinita, scilicet mandauit patribus nostris, id est, prioribus nostris nota facere, id est, ut nota ea facerent filiis suis, id est, posteris suis. Quidam uero nota fecerunt, quidam non. Illi namque qui spiritualiter ea intellexerunt, et impleuerunt illi bene nota ea fecerunt, alii uero nec cognouerunt, nec nota ea fecerunt. Nota, inquam, facerent, ad hoc ut genera altera, id est, spiritalis cognoscat, quod non cognouit prior generatio carnalis. Et ut sciamus quid uocet generationem alteram, dicit: quia illa generatio erunt filii illi qui nascentur, non iam corporaliter, sed spiritualiter et ita quod exsurgeret, id est, quod corda sursum ad eterna erigeret,  non uero ad terrena ueluti illi priores se deprimerent. Et isti etiam narrabunt ueris filiis suis, id est, imitatoribus fidei sue, hoc scilicet, ut ponant isti sicut et illi in Deo spem suam, id est, ut nolint statuere iustitiam suam, et iustitie Dei non esse subiecti; sed tantum sperent in iustitia Dei, quia per iustitiam factorum nullus saluabitur, sed per solam iustitiam fidei. Et narrabunt etiam eis ut non obliuiscantur operum Dei, id est, ne sint ingrati beneficiis Dei, et sua opera magnificent, imo obliuiscantur suorum operum, et magnificent opera Dei ut non prouocent eius iracundiam, sed concilient misericordiam. Et exquirant data eius misericordia, non tantum ad sciendum, sed ad faciendum. Hec, inquam, omnia faciant, ne fiant abominabiles Deo, sicut carnales patres eorum. Qui, scilicet, patres fuerunt generatio praua et exasperans Deum, et in quo essent generatio praua dicit, scilicet, in hoc quia fuerunt distorta generatio, que non direxit cor suum.  Ille enim non dirigit cor suum, qui quod praue intelligit non corrigit, et quod bene intelligit in actum non perducit. Et in hoc fuit generatio illa exasperans, quia spiritus eius non est creditus cum Deo, id est, quia non habuit fidem, que fides imperat quod lex imperat. Cum enim spiritus Dei cooperatur spiritui nostro, tunc quod lex iubet, impletur; quod fieri nequit nisi credendo in eum qui iustificat impium. Habere autem spiritum creditum cum Deo, est credere ad aliquod bonum opus se non sufficere sine spiritu Dei cooperante. Et hoc est credere in Deum, hoc est fidem habere, id est, credendo Deo adherere, bona operanti ad bene cooperandum. Illi autem non habuerunt spiritum suum creditum, id est, commissum cum Deo, cum quo quisquis ei adheret unus spiritus efficitur, quia putauerunt se ad iustitiam sufficere, sine spiritu Dei cooperante.

Filii Ephrem. Quasi dicat: Non solum minores inter illos fuerunt praua generatio, sed et filii Ephrem, id est, a quibus maxime sperabatur bonum, et qui  aliis prelati erant, sicut Ephrem prelatus fuit fratri suo maiori in benedictione aui sui Iacob. In qua prelatione quid aliud uidebatur de ipso Ephraim promittere Iacob, quam uirtutem et omne bonum? Nihil utique. Et ideo filii Ephraim positum est hic ad designandum illos de quibus melius sperabatur, qui tamen facti sunt praua generatio; quod tam accipiendum est in hoc posteriori, quam in illo priori populo. Et in quo etiam hi sint praua generatio ostendit: quia quasi intendentes arcum, et mittentes non arcum, sed ea que promittuntur arcu, id est, quasi armis ad bellum preludentes, in die belli conuersi sunt, id est, tempore certaminis in pedes se dederunt. Quod est dicere: Simulabant opus legis exterius, quod non amabant interius, dixerunt enim: Quecunque preceperit nobis Dominus, faciemus. Et nichil tamen inde fecerunt, et sic quasi tempore certaminis cesserunt. Similiter quisquis nunc dicit Domine, Domine, et in tempore tentationis recedit, nec facit  que precipiuntur, quasi in die belli cedit. Promissionem enim obedientie non probat auditio, sed tentatio.

Non custodierunt testamentum Dei. Causa est quare in die belli conuersi sunt, ideo, scilicet, quia non custodierunt testamentum Dei, id est, non attenderunt ueras et eternas promissiones Dei, nec obseruauerunt eas, sed uilius quiddam, id est terrena elegerunt, et quia noluerunt ambulare in lege eius, id est, et si quandoque aliquid de lege seruauerunt, non hoc fecerunt ex uoluntate bona, sed timoris coactione. Et preterea obliti sunt benefactorum eius, id est, ingrati exstiterunt beneficiis Dei sibi collatis; et obliti sunt mirabilium eius, que ostendit eis, id est, coram eis fecit. Mirabilia accipit mala, que hostibus eorum exhibuit. Ideo dico obliti sunt mirabilium, quia fecerunt quedam mirabilia coram patribus eorum. Patres accipit hic non illos qui fuerunt generatio praua et exasperans, ut prius; sed Moysen et Aaron, qui  patres dicuntur, et causa honoris, et similitudine cure. Licet enim Dominus in Euangelio dixerit: Nolite uobis uocare patrem super terram, non tamen uoluit auferre hoc nomen a consuetudine humane locutionis, sed id uoluit ut gratiam spiritualis regenerationis non ascriberemus alicui sanctitati uel potestati, sed ei soli per cuius misericordiam fit. Quare non incongrue Moyses et Aaron hic patres dicuntur. Et coram his patribus, id est, ipsis astantibus, ipsis etiam facientibus et attestantibus, fecit mirabilia, de quibus hic agitur in terra Aegypti, et determinat locum, scilicet, in campo Thaneos. Thanis enim est ciuitas Aegypti, apud quam decem ille plage facte sunt, quas Dominus Pharaoni per Moysen immisit. Similiter et coram patribus nostris spiritualibus, id est, ipsis uidentibus et etiam facientibus, facit Dominus mirabilia spiritualiter in nobis, et in bonum et in malum in Aegypto, id est, in hac uita, que ignorantia est et tentatio. Et ideo per Aegyptum recte  designatur, quia Aegyptus interpretatur tenebre uel tribulatio, dum adhuc existimus in campo Thaneos, id est, in planitie humilis mandati. Campus enim planitiem significat, Thanis uero interpretatur humile mandatum; et in hac uita datur nobis plane, id est, manifeste humile mandatum, scilicet, ut discamus hic humiliari, ut tandem mereamur cum illo exaltari, qui pro nobis et per nos in hac Aegypto uoluit humiliari.

Interrupit mare. Sciendum quod mirabilia, de quibus maxime locutus est, ad presens differt, et beneficia posterius ei collata prius refert. Quod ideo facit, ut eorum ingratitudinem aggrauet, qui cum pro solis mirabilibus que in hostes eorum fecit satis grati esse deberent, tot insuper beneficia acceperunt, et ingrati tamen fuerunt. Et si hec sunt parabole, ut psalmus testatur superius, debemus attendere non tantum quid in superficie sonant, sed quid mystica actione significant. Quecunque enim bona uel mala in eis uel in eorum hostibus contigerint historialiter, eadem in nobis fiunt spiritualiter, bona quidem per  gratiam, mala uero per iustitiam. Attendamus ergo ea, ne simus ingrati beneficiis Dei, et ponamus spem nostram non in nobis, sed in eo; et timeamus eum casto amore, non seruili, ne fiat in nobis quod factum est in eis, scilicet, ut simus generatio praua et exasperans. Litteram sic continuabis: Ecce, inquam, in Aegypto mirabilia, et postea contulit eis hec beneficia, scilicet, quod cum uenissent ad mare Rubrum, et propter sequentes hostes dubitarent, interrupit, id est, diuisit eis mare, et perduxit eos iam ad aliud littus securos ab hostibus; et eis transeuntibus, statuit, id est, stabiles fecit aquas maris, quasi ui collectas: hoc historialiter illis. Fit etiam idem spiritualiter nobis. Aqua enim baptismatis rubricata, id est, uelut mare Rubrum facta sanguine Christi, qui admiscetur ei per signacula crucis, diuiditur ab aliis simplicibus aquis, quia iam est aqua non tantum lauandis corporibus, sed mentibus apta. Et per hanc aquam in qua Satane et pompis eius abrenuntiamus,  et fidem suscipimus, traducit nos in securitatem celestis patrie Dominus, si non re, tamen in spe, atque omnes hostes insequentes nos, id est, omnia uitia tam actualia priora quam originalia ibi exstinguuntur; et per eamdem renuntiationem et fidem aquas concupiscentiarum et uitiorum fluidas et labentes stabiles facit, scilicet, ut non, sicut prius, amplius diffluant in nobis.

Et deduxit eos. Perduxit eos, inquam, ad aliud littus, et de illo loco duxit eos per desertum in nube diei, et tota nocte in illuminatione ignis, hoc est, precedendo eos in die in columna nubis, que eos protegeret a calore; et in nocte in columna ignis, que iter ostenderet eis. Similiter et nos post transitum supra dictum deducit in hoc deserto, et in hoc deserto, et in hac uita, in protectione nubis, id est, humanitatis Christi, per quam quid aliud factum est nobis, quam quoddam umbraculum ab estu incentiuorum? Ipse enim prior passus est, ut nos pati non  haberemus; et resurrexit, ut eamdem spem haberemus; et sic factus est nobis obumbraculum et turris fortis, ut alibi dictum. Dicitur autem caro Christi ideo nubes, quia in ea malos diuinitas latuit, bonis uero affulsit; et fuit talis nubes que esset diei, id est, dies, quia clara fuit, et sine nebula peccatorum. Unde dictum est: Ascendit Dominus leuem nubem, et ingredietur Aegyptum, et confringet omnia idola Aegypti. Et tota nocte, id est, in tanta hac ignorantia deducit nos in illuminatione ignis, id est, illuminando nos spiritualibus donis suis. Per ignem autem in quo et splendor et calor est, hoc notatur, quia illuminabit bonos et hic et in futuro, et tandem cremabit malos.

Interrupit petram. Aliud beneficium, scilicet, quia in eremo inaquosa interrupit petram Dominus a Moyse bis uirga percussam, et aquarum tanta copia affluxit , ut adaquari possent. Et hoc modo adaquauit eos, quia eduxit aquam de petra, et  non paruam aquam, sed eduxit aquas tanquam flumina, id est, largissimas aquas. Quod sic ad nos pertinet. Petra in eremo bis uirga percussa, est Christus duplici ligno crucis crucifixus, in cuius passione uelum templi scissum est, quia omnia que prius occulta erant, reuelata sunt; et petre scisse sunt, quia lapidea corda fidem susceperunt, quam fidem largissime aque secute sunt. Ille aque, scilicet, de quibus ipse dicit in Euangelio: Qui in me credit, flumina de uentre eius fluent, etc., hoc est, secuta sunt ea abundantissima spiritualia dona.

Et apposuerunt adhuc peccare ei, in iram concitauerunt excelsum in inaquoso. Tot quidem beneficia a Domino prestita sunt eis, et tamen ipsi adhuc peccare ei apposuerunt. Et ideo  dico apposuerunt peccare, quia prius posuerant. Nam cum excitauerunt prius excelsum, id est, Dominum in iram, dubitando de eius potentia in inaquoso, id est, in arido loco, scilicet, magis in ariditate mentis quam uentris. Pleni enim erant uentres, sed uacue mentes.  Et in quo apposuerunt, subdit: scilicet, in hoc, quia cum uenissent ad locum ubi nec seri aliquid potuit, nec satum fuit, tentauerunt Deum in cordibus suis, quia petebant non credendo, sed tentando, aliud, scilicet, in ore, aliud habentes in corde. Sic, inquam, tentauerunt dico, ut peterent escas animabus suis, id est, utilitati non spiritualitati sue. Et nos similiter apponimus peccare in inaquoso, si postquam per misericordiam Dei spiritualia dona accepimus, ita aridi sumus, ut bona que possemus agere, prorsus omittamus; et in hac ariditate ad iram eum prouocamus. Apponimus postea peccare, si tentamus eum, querentes ab eo non uera, sed falsa bona, quasi ipse quid petendum sit nesciat, cum de solis ueris bonis dicat: Petite et accipietis, etc.

Et male locuti sunt de Deo; dixerunt: Nunquid poterit Deus parare mensam in deserto? Exsequitur quo modo tentauerunt Deum, scilicet, quia, male locuti de Deo, detrahentes ei, quia dixerunt: Nunquid  poterit Deus parare mensam, id est, aliquam refectionem in hoc deserto? Et quasi dicat eis aliquis: Poterit, quia quod eque fuit impossibile fecit, dando aquas de petra, dicunt, ad illud destruendum: Quoniam percussit petram, et aquas eduxit. Nunquid etiam poterit dare panem in hoc deserto, aut parare mensam, id est, refectionem aliquam populo, quamuis eum dicant suum? Utique non poterit, quia  illud aliquo modo possibile fuit, istud uero est impossibile. Allegorice pertinet hoc ad illos qui postquam cognoscunt et intelligunt uere Christum mortuum esse pro nostra saluatione, et baptismum etiam ualere ad nostram saluationem, dubitant tamen an ipse id hoc deserto, id est, in hac uita, sanguine et corpore suo nos possit reficere. Et quasi dicant ita: Quoniam Deus percussit petram, id est, quoniam Dominus pro nobis mortuus est, et inde fluxerunt aque  nunquid etiam poterit dare panem, id est, poterit nos in deserto huius uite corpore  et sanguine suo reficere? Quasi dicant: Hoc est impossibile. Per panem in mysterio accipe alterum tantum sacramentum, scilicet, corpus; per mensam uero utrumque. Tales fuerunt illi de quibus legitur, cum diceret Dominus: Nisi manducaueritis carnem Filii hominis, et biberitis eius sanguinem, non habebitis uitam in uobis. Scandalizati ferme septuaginta duo abierunt retrorsum dicentes: Durus est hic sermo, quis poterit eum audire? Nunquid abscissurus est particulas de carne sua, et daturus nobis ad comedendum, et cetera.

Ideo audiuit Dominus. Illi quidem tentantes dubitauerunt, et ideo Dominus audiuit eos; audit etiam nos cum de eo dubitamus, et tamen distulit penam, ut prius satiaret infidelem eorum concupiscentiam, et ostenderet suam potentiam. Quod et si quis diligenter sequentia consideret, aptissime ad nos potest referri. Et quid distulerit dicit, hoc, scilicet, quod ignis accensus est, id est, mentis excecatio facta est  in Iacob, in minoribus, id est, in dubitantibus, scilicet, historialiter hoc et in illis fuit, quod ignis in castra eorum uenit. Et ira Dei ascendit in Isrel, id est, in maioribus. Sepe enim per humanam compassionem maiores adeo minoribus condescendunt, ut condignam correctionem uitiis eorum non adhibeant, deputantes potius quod peccent humane infirmitati. Et ideo ira Dei, id est, mentis excecatio pariter inuoluit eos, quia non sic compati deberent, teste beato Gregorio, qui dicit: Compassionem nature debemus, uitiis uero districtionem. Historialiter etiam hoc in illis fuit, quia Aaron uere nimis compassus est eis, quando, satis faciens praue uoluntati eorum, uitulum conflatilem fieri permisit, et inde iram Dei meruit, scilicet, ut non introduceret illum populum suum in terram promissionis.

Quia non credidit. Ideo, inquam, ignis accensus est in Iacob, quia non crediderunt in Deo, id est, dubitauerunt de Deo; et ideo nec sperauerunt in salutari eius, id est, desperauerunt de saluatione eius.

 Et mandauit nubibus. Ecce propter quid distulit penam, scilicet, ut prius impleret infidelem eorum concupiscentiam, quia mandauit nubibus desuper uenientibus pluere, et aperuit quasi ianuas celi.

Et pluit illis manna ad manducandum. Quod autem dicit, manna determinat, scilicet, dedit eis panem celi, id est, panem missum de celo. Nam panem angelorum manducauit homo; hoc uere habet historia, quod illi populo murmuranti Deus pluerit manna. Manna uero tale fuit, quod quidem omnem cibum eis sapuit; et interpretatur manna, quid est hoc? Non autem ideo manna panem angelorum dicit, quod eo utantur angeli, sed quia quasi de eorum regione, id est, de superioribus descendit. uel ideo etiam manna panem angelorum dixit, quia significauit uerum illum panem qui de celo descendit, quo reficiuntur angeli. Habet quoque historia quod manna, quia confusi saporis erat, cepit eis esse tedio; et ceperunt desiderare sapidiores cibos, et tunc Deus  cibaria alia misit eis preter manna in abundantia; et hoc modo misit eis: Transtulit austrum, uentum illum calidum de celo ad terras, et induxit etiam Africum illum collateralem eius, uentum non in eius, sed in sua uirtute qui facit eum esse. Et in impetu illo uentorum pluit super eos carnem sicut puluerem, id est, abundanter; et hoc exponit, scilicet, pluit super eos sicut arenam maris, id est, copiosissime uolatilia pennata. Sunt enim etiam quedam uolatilia non pennata, ut papiliones, et uolatilia illa, scilicet, coturnices, ceciderunt in medio castrorum eorum et circa tabernacula usque ad cubitum, ut historia refert; et inde non sobrie manducauerunt, sed saturati sunt quidam eorum nimis, id est, usque ad uomitum; et hoc modo attulit eis Dominus desiderium eorum, scilicet, repleuit infidelem concupiscentiam eorum. Et uere attulit, quia non sunt fraudati a desiderio suo. Et quia nimis saturati sunt, ideo cum adhuc esce essent in ore ipsorum, statim ira Dei ascendit super  eos, id est, ultio diuina oppressit eos. Similiter et Dominus mandat nubibus, id est, predicatoribus suis, et aperit ianuas celi, id est, aperit corda eorum ad intelligentiam ueritatis; et per illos pluit nobis illud uerum manna, quo reficiuntur angeli, quod descendit de celo, ut panem angelorum manducaret homo, scilicet, notificando nobis historiam Incarnationis Christi sui, et mysterium ipsius Incarnationis, et preterea notificando nobis eum in sacramentis altaris. Postquam autem hoc totum per misericordiam eius percipimus, si adhuc altiora uelut cibum sapidiorem querimus, ut notitiam de diuinitate eius, et etiam de mysteriis altioribus, tunc Dominus non Aquilonem, qui frigidus est, sed Austrum et Africum meridionales uentos et calidos, id est, lucentes et feruentes spiritus predicatorum transfert de celo, ubi audierunt secreta que non licet homini loqui ad terras, quia facit eos condescendere nobis, ut et nos cum ipsis coascendamus. Et per illos pluit nobis  carnes et pennata uolatilia, id est, illis sapidiora, et altiora notificat nobis, sicut puluerem, et sicut hoc modo. Per puluerem, qui minutissimus est, intellige subtilitatem sententiarum, per arenam uero copiositatem; per mare, quod salsum est, sapiditatem, quia etsi non omnibus, quibusdam tamen sunt sapor uite ad uitam. Possumus etiam per puluerem uilitatem, et per arenam accipere sterilitatem in eisdem, quantum ad malos. Et uolatilia illa cadunt et in medio tabernaculorum nostrorum, et circa tabernacula. Illa quidem in medio, que a propriis prelatis addiscimus; illa uero circa, que ab extrinsecis. Si autem nos reficimur eis, non ad sobrietatem, sed ad ebrietatem, scilicet, si nimis alte uolumus ea indagare, et sapere plusquam oportet sapere, ut inde superbiamus, et magistri erroris efficiamur: ecce cum adhuc quasi esca in ore fit, statim ira Dei ascendit super nos, quia mentis cecitate mulctamur. Beatus Augustinus hanc allegoriam satis urbane et proprie insistit, ita dicens: Pluit super illos manna, et qui illud  dedit tentanti synagoge, non denegabit illud credenti Ecclesie. Qui enim sic potuit tentantium corpora reficere, potest et non tentantium, id est, credentium paruulam fidem carne editis uocum signis, et per erem transcurrentibus, tanquam uolatilibus pennatis pascere; non tamen ab Aquilone uenientibus, ubi frigus et caligo preualet, id est, eloquentia, que huic mundo placet; sed translatis Austro et Africo, qui calidi uenti sunt, de celo. Quo? ad terras scilicet, ut paruuli in fide terrena audientes, nutriantur ad capienda celestia. Si enim non credent terrena, non credent et celestia, iuxta illud Dominicum: Si terrena dixi uobis, et non creditis, quomodo, si celestia dixero uobis, credetis? Auster ille de celo, ubi audiuit arcana, que non licet homini loqui, uere ad terras translatus fuit, cum dixit: Non potui uobis loqui tanquam spiritualibus, sed tanquam carnalibus. Tanquam paruulis in Christo lac uobis potum dedi, non escam. Per Austrum autem et Africum  intellige eruentes et lucentes spiritus predicatorum, qui ultra ueniunt ad nos, et apportant uerba diuinitus missa, ut quisque colligat ea, et in tabernaculo et circa tabernaculum suum, et adoret Deum in loco suo.

Et occidit pingues eorum. Quasi dicat: Hoc modo ascendit super illos, quia occidit ex eis impinguatos, id est, nimis saturatos historialiter in corpore. Occidit nimis doctrina eius impinguatos in mente, et electos Isrel impediuit, ita scilicet ut non possent illis prodesse, quibus paterno affectu uolebant succurrere. Quid enim prodest humana misericordia, ubi presens est diuina uindicta? uel etiam ita eos impediuit, quia nimis compatiendo non hoc uertant districtionem uitiis, ut et ipsi cum eis paterentur. uelut sepe prophete cum aliis in captiuitatem ducti sunt, non tantum in exemplum iustitie, sed et patientie. In exemplum quidem iustitie, ut alii scirent, quia si non parcit filiis, non parcet seruis  fugitiuis. In exemplum uero patientie, ut illorum exemplo patienter mala tolerare discerent. In omnibus hec predicta mala intulit eis Dominus, et in his omnibus a Domino correcti peccauerunt tamen adhuc: et ideo peccauerunt, quia non crediderunt in Deum, attendentes in mirabilibus eius, quoniam admonere deberent. Mirabilia uocat beneficia, et penas eis illatas, quantum ad ea que significabant.

Et defecerunt. Quasi dicat: Quia non crediderunt in mirabilibus, ideo uanitati studuerunt, id est, terrenis rebus. Et in ea uanitate defecerunt dies eorum et anni eorum cum festinatione, quia prostrati sunt una die uiginti tria millia, et perierunt a serpentibus et aliis uariis morbis. Quod autem dicit, Cum festinatione, ideo non dicit quod anni ad mortem festinarent, sed quia ipsi non corrigebantur, sed semper in peius detrudebantur, ideo uidebantur quasi festinare ad interitum. Similiter cum dies omnium nostrum ad eternitatem creati sunt, si nos uanitati studemus, ipsi certe ab eternitate deficiunt,  et cum de die in diem peccamus, et non corrigimus, tunc animi nostri ad eternitatem creati festinant quasi ad interitum uel ad nichilum.

Cum occideret eos, querebant eum. Defecerunt inquam anni eorum, quia Deus occidebat eos: et cum occideret eos, quasi querebant eum, non occisi, sed alii timentes occidi. Et hoc modo querebant, quia reuertebantur non corde, sed ore ad Deum, a quo prius abierant, et diluculo, id est, quasi studiose reuertebantur ad eum: et tunc rememorati sunt, non tamen uere, quia hoc tantum modo aut propter aliqua commoda adipiscenda, aut incommoda deuitanda fecerunt. Rememorati sunt, inquam, quia Deus adiutor est eorum, id est, quia sine Deo nichil ualens facere possent, et quia Redemptor eorum est, id est, quia redemit eos de Aegyptiaca seruitute; et ideo dilexerunt eum tantum in ore, non in corde. Ore enim honorabant, quem corde contemnebant. Et lingua sua mentiti sunt ei, dicentes: Quecunque preceperit  Dominus, faciemus, cito autem fecerunt, et obliti sunt.

Cor autem eorum. Dilexerunt eum  tantum in ore, cor autem ipsorum non erat rectum cum eo. Illius autem cor rectum est cum Deo, qui Deum querit tantum propter Deum. Isti uero non propter ipsum, sed propter alia querebant Deum. Et quia cor eorum non erat rectum cum Deo, ideo non sunt habiti fideles, imo infideles in testamento, id est, in promissionibus eius, quia non fideliter attenderunt que Dominus promittebat, scilicet eterna et celestia, sed pro his elegerunt terrena et transitoria.

Ipse autem est misericors. Illi quidem tales erant, quod et mentiti sunt ei, et cor rectum cum eo non habuerunt, unde penitus destrui promerebantur. Ipse autem est eis misericors, quia non penitus destruxit populum illum, propter profis successionem: quia quidam posteri eorum credituri et perfecti futuri erant, sicut sancti apostoli et multi alii, et quia nasciturus  erat de semine eorum Christus. Et propitius fiet peccatis eorum, non illorum quidem peccantium et in infidelitate persistentium, sed quorumdam qui ex eis conuertentur, ut prediximus: et propter hoc non penitus disperdet illos. Sciendum quod ex hoc loco peccatores, quidam impunitatem peccatorum presumpserunt asserere, dicentes quod etiam ipsi tales essent, quales isti fuerunt: tamen Deus miseretur eorum, quia hic dicitur: Ipse autem est misericors et propitius fiet peccatis eorum, non attendentes quia patientia Dei ad penitentiam nunc adducit, in futuro uero nullius mali miserebitur.

Et abundauit. In hoc quidem misericors eis fuit, quia non penitus eos disperdidit; et abundauit in misericordia, id est, adhuc abundantiorem misericordiam eis exhibuit, scilicet ut auerteret iram suam, scilicet ut etiam eis unigeniti Filii sui sanguinem condonaret, uelut illis qui accedentes ad Apostolos dixerunt: Quid faciemus, uiri fratres? Quibus respondens  Petrus ait: Penitentiam agite et baptizetur unusquisque uestrum in nomine Domini. Quocirca non accendet etiam omnem iram suam, ut omnino deleat populum illum propter prolis successionem, ut supra diximus. Et ideo quoque non accendet, quoniam recordatus est nunc quia caro sunt; non quod obliuio cadat in Deum, in quem nullum cadit uitium, sed quia prius quando prostrauit eos, uidebatur quasi oblitus infirmitatis eorum. Nunc uero cum parcit eis, uidetur quasi recordatus esse, quia caro sunt, id est quia de infirma materia sunt; et ideo quod peccant ex infirmitate est, et recordatus est etiam, quia sunt spiritus uadens, id est, pronus ad peccandum, et non rediens per se scilicet, sed per Dei tantum misericordiam. Perdere enim se homo potest, saluare uero se non potest. Unde Salomon de uia iniquitatis dicit: Omnis qui ambulat in ea, non reuertetur. Et sciendum, quia sicut ex superiori quidam assumpserunt occasionem impunitatis, ita etiam ex hoc dicto alii quidam assumpserunt sibi occasionem  desperationis.

Quotiens exacerbauit. Repetit eamdem infidelitatem eorum, quam supra commemorauit: et hac de causa repetit, quia uult addere plagas illas, quas Dominus Aegyptiis propter eos inflixit, ut tanto magis appareant ingrati; quia deberent utriusque recordari, scilicet et beneficiorum suorum et malorum propter eos hostibus illatorum. Et sic continuatur: uere sunt caro et spiritus uadens, quia si talis non esset, totiens Dominum non exacerbarent. Nam quotiens, usque in infinitum exacerbauerunt eum in deserto; hoc est concitauerunt eum in iram in inaquoso, non tam in uentris siccitate, quam in mentis ariditate. Et hoc modo concitauerunt eum, quia conuersi sunt ad eum dicentes: Quecunque preceperit nobis Dominus faciemus: et tamen statim tentauerunt eum, in quo apparet, quia uere non sunt conuersi. Milites enim Christi non sunt orarii. Et hoc modo exacerbauerunt, id est, exacerbatum sibi reddiderunt sanctum  Isrel, id est, illum qui sanctificat omnem Isrelem, id est, omnem uirum uidentem Deum, uel sanctum Isrel, id est, quem ipsi deberent sanctificare in se, si essent uerus Isrel. Similiter et nos conuertimur dicentes, Domine, et statim Deum tentamus: quia tempore tentationis recedimus: et sic Deum quem potius placare deberemus, exacerbamus. Ideo inquam, sanctum Isrel exacerbauerunt, quia non sunt recordati manus, id est, potentie eius ostense in die, qua redemit eos de manu tribulantis Pharaonis. Dicit Cassiodorus quod tribulatio, et ea que dolent, maxime in memoria haberi solent. Isti uero nec tribulationis recordati sunt, quare multo minus beneficiorum, et ideo nimis ingrati fuerunt.

Sicut posuit in Aegypto. Redemit eos, inquam, sicut reuera tunc redemit eos, quando posuit signa sua in Aegypto. uel manus eius recordati non sunt ostense, ita sicut tunc ostensa est, quando posuit, id est, firmiter et euidenter locauit signa sua in Aegypto.  Signa uocat plagas Aegyptiis inflictas, propterea quia aliud significauerunt: et ideo statim signa illa uocat prodigia, et locum determinat dicens: Et prodigia sua in campo Thaneos. Prodigia enim dicuntur quasi porro agentia. Et plage ille fuerunt porro agentes, id est significantes ea que spiritualiter in nobis fuerint. Et incipit enumerare signa illa dicens: Et conuertit flumina eorum in sanguinem, et imbres etiam eorum propterea, ne de his uel de illis biberent; historialiter hoc uere factum est, quod flumina sanguinolenta facta sunt, et pisces mortui; et quod ipsi cisternas foderunt, et ibi etiam sanguinem inuenerunt. Similiter etiam nunc his qui sequuntur populum illum, et in Aegypto, id est, in tenebris esse uolunt, conuertit Dominus flumina in sanguinem, id est, doctrinam sacre Scripture facit eis insipidam et impotabilem, scilicet ut de causis rerum non spiritualiter, sed carnaliter sentiant: et quod spiritualiter factum est, carnaliter intelligant. Et hoc est conuerti  quod sapidum erat in insipiditatem, sicut e contra aqua que sine sapore est in uinum, id est, in saporem mutatur, cum littera legis spiritualiter intelligitur. Per imbrem uero, qui est aqua desuper ueniens, altiora in ipsa doctrina, que maxime spiritualiter esset intelligenda, significantur.

Misit in eos cynomyiam, et comedit eos. Cynomyia est musca canina, ualde canes infestans, per quam  canini mores designantur, quibus ita consumuntur interius uolentes deuorare populum Dei, ut nec parentibus suis aliquem exhibeant honorem. Cum tamen Dominus in Euangelio precipiat: Honora patrem et matrem, ut sis longeuus super terram. Ranam quoque misit Dominus in Aegyptum, et disperdidit eos. Per ranam loquacitas designatur, quia disperdidit Dominus persecutores et malos; quia ipsi intendentes uanissime loquacitati, deficiunt auctoritate. Et dedit fructus eorum, scilicet Aegyptiorum erugini. Aerugo est tinea uel rubigo, occulte nocens; quod in spicis satis euidens est. Et  designatur per eruginem occulta superbia in malis scilicet, quando plus superbiunt quam deberent, et existimant se aliquid esse, cum nichil sunt, per quod destruitur fructus eorum, quem ipsi ex intelligentia et ratione deberent facere. Omnis enim homo naturaliter ex intelligentia, et ratione hoc habet, ut fructum Deo reddat, id est bona opera faciat.

Et labores eorum locuste. Locusta ore ledit, quia rodit, per quam nequitia illa in malis designatur, quod ipsi bonis operibus proximorum detrahunt, uel etiam falsum testimonim contra proximum dicunt. Et huic locuste dantur labores eorum, quia dum bona opera aliorum destruunt principalis, si quid ipsi boni fecerunt deterunt, quia nemo prius peccat in se, quam in alterum. Potest etiam iuxta aliam similitudinem per locustam instabilitas malorum intelligi, scilicet quia ad tempus credunt, et in tempore tentationis recedunt.

Et occidit in grandine uineas eorum. Per uineam  compunctio, id est, compassio erga proximum designatur, que deberet tanquam uinum nobis esse delectabilis, et per quam etiam rerum nostrarum debemus obliuisci. Alibi enim dicitur: Potasti nos uino compunctionis. Hec uinea grandinatur in malis tunc, quando ipsi per rapacitatem aut depredationem, aut quolibet alio modo deuastant bona aliorum. Longe enim plus se ipsos deuastant interius, quam illos exterius.

Et occidit moros eorum in pruina. Morus est arbor que facile pruina leditur: pruina uero est frigidus quidam ros nocturnus, et designat latens odium, scilicet quando tenebris stultitie ueluti nocturno frigore dilectio proximi congelascit in nobis. Per quod morus, id est, fructus dilectionis proximi quicunque esse deberet, in nobis perit. Recte ergo per morum, cuius fructus rubicundus est, dilectio proximi designatur, que in tantum ualere debet in nobis ut animam pro fratribus ponamus, et sanguinem effundamus.  Tenebre stultitie quas prediximus sunt. Nolle imitari illum qui animam suam uoluit pro omnibus ponere, sicut e contra ipsum imitari, est quasi lumen sapientie. uel aliter: Pruina anticipat fructus, etiam priusquam in folia, uel in flores producantur; per quod designatur nequitia illa malorum, que ita anticipat omne opus bonorum proximorum dehortando, deuocando, ut nichil in eis boni fiat. Iuxta hanc uero sententiam morum pro quocunque fructu accipias.

Et tradidit grandini iumenta eorum. Hoc uero historialiter factum est, quod grando percussit iumenta Aegyptiorum. Per damnum autem iumentorum, pudicitie damnum intelligitur. Iumenta namque non nisi ad fetum coquuntur, et ideo commode per iumenta designatur pudicitia. uel aliter: Quia iumenta dicuntur a iuuando, possunt per iumenta uxores designari, que sunt adiumentum etsi non uirginalis castitatis, tamen coniugalis. Hec autem iumenta  quasi grandinantur, cum ipse uxores uilescunt uiris, sicut e contra uxoribus sepe uiri. Tradidit enim illos Deus, ut Apostolus ait, in reprobum sensum, ut uiri relicto usu femine, et femine relicto naturali usu masculi, faciant que non conueniant, etc.

Possessionem eorum igni. Possessio nostra est interior homo, iuxta illud: In patientia uestra possidebitis animas uestras. Hec possessio traditur igni, quando mens nostra immanissime iracundie furore uastatur: sicut enim per patientiam conseruatur, ita per impatientiam deuastatur. Sciendum quod sicut in Exodo decem plage Aegypti enumerantur, ita et hic. Tres tantum ibi enumerantur, que hic non sunt, sed pro illis alie tres hic ponuntur, non ad historiam, sed ad allegoriam. Quarum una hec est, scilicet, quod possessio tradita sit igni. Alia uero est, Occidit moros eorum in pruina, tertia, Et dedit erugini fructus eorum. Et hoc est usitatum in hac scriptura, alterum pro altero propter allegoriam sepe ponere: taliter enim superius pro Achis posuit Abimelech.

 Misit in eos. Quasi dicat: Hec omnia predicta intulit Dominus Aegyptiis, et hoc taliter fecit, scilicet quod prius misit in eos indignationem, deinde iram, demum tribulationem, hoc est quod dicit: Misit in eos iram indignationis sue consecutiuam, et determinat quo ordine, scilicet, prius indignationem, et post iram, et sic tribulationem. Et hanc immissionem fecit per angelos malos, ire sue ministros. Indignationem quippe misit statim, quando non consenserunt primo admonitu, ut dimitterent populum suum: quando uero superbire magis ceperunt, tunc contumacia promeruit iram. Secuta deinde induratio, secuta et tribulatio. Accipe autem in primo flagello indignationem, in secundo quod grauius fuit, iram: tribulationem uero in aliis omnibus. Similiter et nos cum peccamus, mittit Dominus indignationem, id est, mentis excecationem; deinde iram, id est grauiorem excecationem; nouissime uero tribulationem,  quando in profundum iniquitatis precipitamur. Angelos malos non dubium est uocari illos, quibus eternus ignis paratur: per quos Deus non solum damnat malos, sed etiam probat pios, ut beatum Iob. uerumtamen illam potestatem habent in malos, aliam in bonos. In bonis enim nichil operari possunt, nisi permissi; in malis uero, quia iam in ius et arbitrium eorum uenerunt, quidlibet agere possunt, etiam non permissi; sicut aliquis rusticus alienum bouem non exercet, nisi quando ab illo cuius est, permittitur; suum uero exercet secundum quod sibi placet. Boni quoque angeli potestatem habent corporaliter, etiam nocendi malis hominibus. Tres enim angeli, quos Loth in hospitio recepit, boni fuerunt, per quos tamen Sodome subuersio facta est. Quod autem boni angeli bonis hominibus corporalem aliquam lesionem intulerint, non legitur.

uiam fecit semite ire sue. Ostendit quomodo immissionem predictam per angelos malos fecerit, scilicet  quia fecit semitam ire sue, tandiu enim quasi semita ire Dei fuit, dum iniquitatem illorum occulta eius equitas puniuit. Postquam uero per angelos malos in manifesta secreta duci eos permisit, ut in euidentissimos peccatores euidentissime uindicaret, tunc semita stricta facta est lata uia. Et uere uiam fecit, quia non pepercit a morte animabus eorum reorum. uel aliter: Quasi semita ire Dei fuit, quam dixi illos in exterioribus bonis percussit; quando uero ipsos eosdem percussit, demergendo eos in mare. Ecce semitam uiam fecit. Et secundum hoc quod sequitur est determinatio quomodo fecit semitam uiam, per hoc scilicet, quia cum prius percussisset eos in exterioribus, tandem non pepercit morte in animabus eorum, id est, grauissima morte eos interfecit. Minus enim dicendo plus significat. Et iumenta eorum conclusit in morte, quia ipsos cum equis et curribus demersit in mare. Similiter in nobis quasi semite ire sue uiam fecit, quando de grauibus  peccatis in grauiora semper permittit precipitari. Et non parcit nobis a morte animarum, dando nos tandem in profundum iniquitatis, et in eternas tenebras mentis; et nobiscum iumenta nostra in morte concludit, quia pudicitiam nobis omnem in nobis perire permittit.

Et percussit omne primogenitum ab homine usque ad pecus, ut historia refert, in terra Aegypti. Et preterea percussit primitias omnis laboris eorum, id est, omnia primitiua in agresti labore. uelut fenum, hordeum, linum, et similia, non in terra Iersen, ubi erant filii Isrel, sed in tabernaculis Cham, id est, in terra hostium. Tabernacula Cham idem accipe quod terram Aegypti. Dicit enim Augustinus et Cassiodorus, quod etiam fuit pater Chanaan, cuius posteritatem terram illam possedisse constat. Potest autem per animalium primogenita intelligi uel fides, sine qua omne bonum opus inutile et incassum; uel dilectio Dei et proximi, in quibus pendet uniuersa lex et  prophete; uel etiam iustitia, que principalis et socialis uirtus est, quia per eam totum genus humanum in naturali saltem sociatur. Per primitias uero laboris significantur precipua in nostris actibus, sicut que predicta sunt, precipua sunt in uirtutibus. Que omnia percutit Dominus, id est, ad nichilum deducit non in terra Isrel, sed in terra Aegypti, id est, in his qui et populum eius persequuntur, et magis tenebras quam lucem diligunt; et qui sunt tabernacula Cham, id est, in quibus regnat diabolus. Cham enim callidus interpretatur. Quis autem callidior quam uersipellis ille serpens antiquus? Utique nullus.

Et abstulit sicut oues. Quasi dicat: Ita percussis et destructis ouibus, abstulit de medio illorum Dominus populum suum, quem scilicet inter omnes gentes specialiter sibi elegerat. Sicut bonus pastor oues suas educit de periculis; et in deserto, id est, per desertum perduxit, id est, ad securitatem eos, sicut pastor, gregem deduxit. Aufert et nos Dominus, si  sumus populus suus, id est, obedientes preceptis suis, de potestate et spiritualium et corporalium hostium nostrorum pascendo nos spiritualibus sacramentis, sicut pius pastor oues suas pascit, et in deserto, id est, in hac uita, que desertum est respectu future uite, ad securitatem per speciem nos ducit, tanquam gregem factos, id est, in unum cor et animam unam congregatos. Et deduxit eos in spe terre promissionis, deducit et nos in spe. Spe enim salui facti sumus. Et non timuerunt illi inimicos suos; non timemus et nos inimicos nostros, quia si Deus pro nobis, quis contra nos? Et ideo illi hostes a latere incurrentes uel occurrentes non timuerunt, quia mare operuit omnes subsequentes. Eodem modo, postquam in mari, id est, in baptismate, omnes subsequentes hostes nostri, id est, omnia originalia et actualia destruuntur, si cauti esse uolumus, inimicos amplius non timebimus. Et induxit eos de Aegypto, eductos in montem sanctificationis sue, id est, in Ierusalem  positam in montanis, ubi ipsi sanctificati sunt per sacrificia, et per alia instrumenta eis data; historialiter enim Aegyptus in ualle est, Ierusalem in montanis. Et ideo dicit: Induxit eos in montem; montem, dico, quem non gladius eorum, sed dextera, id est, potentia eius acquisiuit eis, quia tam manifestis signis cum eis agebat, ut presens esse intelligeretur. Similiter et nos eductos de conualle erroris et tenebrarum per fidem et gratiam baptismatis induxit iam spe, et si nondum re in montem sanctificationis sue, id est, in celestem Ierusalem, ubi uere sanctificamur per ueram confessionem, id est, laudem Dei, quia tunc nouissima mors destruetur. Quem montem non merita nostra acquisiuerunt, sed eius dextra, id est, Filius eius sanguine suo nobis illum acquisiuit.

Et eiecit. Induxit eos, inquam, et eiecit a facie eorum gentes, que terram illam occupauerant, scilicet, Hetheos, Heueos, Pherezeos, Iebuseos, et alios. Et deinde diuisit terram tribubus in funiculo distributionis,  id est, in mensurata et equali distributione. Solet enim funiculo distribui hereditas, et hoc sorte, id est, per sortem. Similiter, postquam induxit nos per spem in celestem Ierusalem, eiecit gentes, id est, gentilium errores, hoc est, spiritus immundos, qui preerant nobis a facie nostra interiori, id est, ab anima. Et diuidit nobis quasi in funiculo distributionis, id est, ad mensuram pariter nobis terram, id est, celestem patriam. Quia in domo Patris mei mansiones multe sunt. uel terram illam de qua pascimur, id est, spiritualia dona diuidit in nobis, quia unusquisque proprium donum habet a Deo ad mensuram suam.

Et habitare fecit tribus Isrel. Historialiter in tabernaculis eorum, id est, gentium eiectarum a facie eorum. Eodem modo tribus Isrel, id est, illos omnes qui ad hoc tendunt, ut Deum quem non uident, fide uideant et spem fecit iam habitare per spem in tabernaculis eorum, id est, in locis celi, unde eiecti sunt preuaricatores angeli, que quodammodo tabernacula dici possunt, quantum ad ipsos qui ad  tempus ibi fuerunt.

Et tentauerunt et exacerbauerunt. Induxit eos, inquam, in montem, et eiecit gentes a facie eorum; et tamen adhuc tentauerunt petendo, non credendo; sed tentauerunt Deum, quamuis excelsum. Et hoc ideo, quia non custodierunt testimonia, id est, precepta eius. Et auerterunt se ab eo, et non seruauerunt pactum, id est promissiones quas fecerunt ei dicentes: Quecunque preceperit nobis Dominus, faciemus; quemadmodum etiam fecerunt patres eorum, non quod Moyses et Aaron, et alii boni, sed de quibus predictum est: Generatio praua et exasperans. Et ideo dico non seruauerunt pactum, quia conuersi sunt in arcum prauum. Arcus enim prauus est, qui cum intenditur, ut per eum aliquid mittatur in hostem, remittitur, quod nichil per eum mittitur; tales et isti sunt, qui quasi intensi fuerunt, promittendo se omnia facturos que preciperentur, et mox remissi facti sunt, quia nichil fecerunt. uel ita: Si aliquis ita prauus arcus esse  posset, quod eum  deberet agere mittendo telum in hostem, potius contra ipsum ageret retorquendo telum in eum. Illi arcui essent ipsi comparabiles, qui cum pro Deo deberent agere, pactum eius implendo, potius contra ipsum egerunt, aliud pactum contra eum recipiendo. Et concitauerunt eum in ira, sacrificando singuli in collibus suis, et prouocauerunt eum ad emulationem in sculptilibus suis. Quisque enim eorum idolum sibi sculpsit, et aliquem umbrosum et delectabilem collem elegit, ubi ipsum adoraret, et ei sacrificaret. Eodem modo et nos, postquam etiam iam spe in terram promissionis, id est, in celestem patriam peruenimus, adhuc Deum tentamus, petentes ab eo que non essent petenda. Et exacerbamus eum, quia testimonia, id est, precepta eius non custodimus. Et auertimur ab eo, conuertentes nos ad alium. Et non seruamus pactum, id est, promissionem, quam in baptismate ei fecimus, ubi quasi pactum cum eo instituimus, promittentes nos in eum  credituros, et mundo cum omnibus pompis eius abrenuntiaturos. Et ideo dico quod pactum non seruamus, quia conuertimur in arcum prauum. Nam cum pro Deo agere debemus, potius contra ipsum agimus. uel quamuis intendimur ut arcus multa promittendo, ita tamen remittimur ut nichil faciamus. Et in collibus, id est, in timore et elatione mentis eum in ira concitamus, quia inobedientes sumus. Et deinde quisque nostrum sibi sculpsit quasi idolum quod adoret, quia alius elegit ueneri inseruire, alius auaritie, alius hoc, alius illud. Et in hoc potissimum ad iracundiam eum prouocamus.

Audiuit Deus, et spreuit. Illi quidem Deum in collibus et in sculptilibus ad iram concitauerunt, et hoc illud fecerunt. Et Deus audiuit, id est, cognouit illud, et spreuit Isrel, non qui nunc esset, sed qui debuit esse, quia dedit eum in hostium potestatem; et ualde, id est nimis, redegit eum ad nichilum, scilicet ut nulli hosti resistere posset. Similiter quando nos Deum in collibus, id est, in mentis elatione concitamus,  quia anima Deo loquitur, audit illud Deus, et spernit nos qui deberemus esse Isrel, dando nos in potestatem hostium interiorum, et ualde redigit nos ad nichilum, scilicet ut nullis uitiis resistere ualeamus.

Et repulit tabernaculum. Quod erat in Silo, permittendo illud ab allophylis capi, et arcam, etc., que in ipso erat abduci. Tabernaculum suum, dico, ubi ipse habitauit non uere, quia non in templis manufactis habitat Deus; sed quod per quamdam figuram ibi habitauit, hoc fecit ut esset in hominibus, id est, propter homines. Hoc fecit, scilicet, ut ipsi attenderent ad quid tabernaculum factum esset, et quid ea que in ipso erant spiritualiter significarent, et tales se prepararent, qui sanctum Dei tabernaculum essent. In sanctis enim hominibus digne habitat Deus, unde Apostolus: Templum Dei sanctum est, quod estis uos. Quia autem homines illud non attenderunt, nec se tabernaculum Deo fecerunt, ideo Dominus  merito repulit, et tabernaculum Deo fecerunt, et ipsos. Per tabernaculum illud ecclesiastica instituta significantur, Silo autem interpretatur conuulsio, uel abreptio. Et in Silo, id est, in illis qui ab ipso se auellunt et abrumpunt, repellit illud tabernaculum, id est, ecclesiastica instituta, quantum ad hoc quod facit eis inutilia. Tabernaculum suum dico, ubi ipse non uere habitat, sed propter homines, sicut et in priori sententia.

Et tradidit. Exsequitur repulsionem tabernaculi, dicens: Quia Dominus tradidit uirtutem eorum, id est, illud in quo ipsi confidebant, et uictores erant, arcam scilicet testamenti tradidit in captiuitatem, ut captiua duceretur a Philisteis. Et pulchritudinem eorum, id est, eamdem arcam, in qua sibi complacebant, tradidit in manus, id est, in potestatem inimici populi. Et ideo mox conclusit, id est, undique claudi et affligi permisit Dominus populum suum in gladio inimicorum, et hereditatem que debuit esse sua  quasi spreuit, quando conculcari a cunctis permisit. Namque ignis, id est, furor hostilis comedit iuuenes, id est, consumpsit et abstulit bellatores eorum, et uirgines eorum in captiuitatem ducte non sunt lamentate pro hostili timore; metuebat enim sibi quisque. Sacerdotes quoque illorum Ophni et Phinees filii Heli ceciderunt in gladio Philistinorum, quia ab eis occisi sunt. Quod audiens pater illorum, de sella sua super limen cecidit, et, fractis ceruicibus, mortuus fuit. Et tanta clades oppressit eos, quod uidue eorum non plorabantur funerali more, propter metum hostium. Similiter quoque si nos ecclesiastica non attendimus sacramenta, ut dignum tabernaculum Deo preparemus; sed potius ab eo nos abrumpimus, concitando eum ad iram in collibus et in sculptilibus, ipse tradit uirtutem nostram in captiuitatem, id est, fidem et cetera ecclesiastica instituta, per que nos fortes et uictores hostium esse deberemus, permittit captiuari, id est, auferri  a nobis, a diabolo et ministris eius, per quos sepe quidam deuocantur; et pulchritudinem nostram, id est, illa eadem in quibus nos complacere deberemus, tradit in manus, id est, in potestate inimici diaboli. Et postquam sic gratia eius nos deserit, tunc undique claudit nos, quia undique consurgunt tentationes, undique uarie illusiones, et hoc per gladium, id est, per uictorem deuastationem factam ab inimico; et spernit nos, qui debuimus esse hereditas sua, quia patitur nos a quibuslibet uitiis superari; iuuenes enim, id est, lasciuos, et irreligiose se habentes consumit ignis incentiuorum, uel furor ire Dei. Tales enim erant de quibus Apostolus dicit: uideo quosdam inordinate ire inter uos. Et uirgines, id est, steriles in bonis operibus non lamentantur. Nam sacerdotes, id est, prelati, qui deberent eis compati, et eas lamentari, lapsi sunt per gladium interiorem, scilicet, quia interius destituti sunt omni uirtute. Et uidue, id est, Ecclesie ab eis uiduate non plorabantur, quia non relictus est aliquis  bonus qui ploret eas. Omne namque caput languidum, et omne cor merens a planta pedis usque ad uerticem, et non est sanitas in eo.

Et excitatus est. Nullus hoc de Domino nostro auderet dicere, nisi Spiritus sanctus de eo talia annuntiaret, potest tamen per quamdam similitudinem de eo dici. Quasi dormire uidetur, quando non tam cito subuenit, quam cito necessarium uidetur ei qui patitur, sicut tunc quando populo illi cum sic captiuaretur, cum sic concluderetur, ut supra dictum est, non subueniebat. Quasi uero cum quodam furore et impetu excitatus est, quando cum tanta potentia et maiestate illos liberauit, et hostes eorum tam grauiter percussit. Et ideo dicit: Dominus prius tanquam dormiens excitatus est a uino, tanquam potens crapulatus, id est, quasi cum furore est excitatus, sicut ille qui a somno uini excitatur, non qualiscunque, sed potens aliquis crapulatus, id est, bene cibatus, de quo constat quia multum bibit, et ideo cum maiori  furore exsurgit. Similiter quasi dormire quantum ad nos uidetur Dominus, cum permittit de uitio in uitium nos precipitari. Quando uero cum iam pene in profundum iniquitatis cecidimus, nos reuocat, quasi uidetur excitari.

Et percussit. uere Dominus excitatus est cum furore, quia inimicos populi sui, et per hoc suos, scilicet, Philistiim percussit in posterioribus plaga turpi, quia mures corroserunt anos eorum. Et in hoc opprobrium sempiternum dedit illis, quia in nullam se amplius gentem uindicauit ita. Eodem modo persecutores et deuocatores ueri populi sui, id est, populi gratie percutit in posterioribus, quia dat eos in reprobum sensum, ut posteriora, que potius reputanda sunt ut stercora, preponant anterioribus, contra Apostolum dicentem: Eorum que retro sunt oblitus, in ea que ante sunt extentus. Et inde dat illos in sempiternum opprobrium, id est, in eternas penas inferni, que eis erunt sempiterno dedecori. Sciendum  quod cum Philistei captiuam abduxissent arcam Domini de Silo, posuerunt eam in templo suo iuxta idolum eorum Dagon; mane autem inuentus est Dagon ceruicibus fractis, et manibus et pedibus truncatis super limen templi. Quibus comparantur illi qui, accepta nouitate, retinent uetustatem adhuc, nec integre uolunt eam deponere; sed tamen nichil eis prodest, quia destruetur uetustas. Omnia autem transibunt, uerbum autem Domini manet in eternum.

Et repulit, id est, inimicos quidem percussit, et ad liberationem populi repulit tabernaculum, id est, non elegit tribum Ioseph, et non elegit tribum Ephraim, que aliquid uidebantur esse secundum humanum iudicium, et propter generis nobilitatem, et propter nominum interpretationem. Ioseph enim augmentatio interpretatur, Ephraim uero fructificatio. Quanquam tamen in illis non esset augmentum uerum, uel fructificatio uera; sed potius elegit tribum Iuda, que tamen ad eius aspectum aliquid uidebatur, quia  humilis erat, et in ignem, quia Iuda Zelphe ancille Lie filius fuit, et in nomine, quia Iuda confessio interpretatur, confessio uero pertinet ad humilitatem. Mysterium autem tale est, quia infirma et stulta mundi elegit Deus, ut confundat fortia, et perdat sapientia. Et sciendum, quia tribum Iuda elegit Deus propter Dauid, per quem populum suum ab hostibus liberauit; Dauid uero elegit propter uerum Dauid. Elegit, inquam, Deus tribum Iuda, id est, humiliter confitentem; et determinat quid per tribum Iuda accipiat, scilicet, elegit montem Sion, id est, elegit illos qui sunt mons, id est, firmi in fide, et sublimes in uirtutibus, et sunt Sion, id est, contemnentes presentia, et speculantes futura, quos singulariter diligit. uidetur ad allegoriam hic tantum se transferre, ut per hoc innuat supradicta etiam allegorice accipienda esse. Possumus tamen historialiter etiam dicere, quia elegit montem Sion, id est, Ierusalem, in qua erat monticulus Sion.

Et edificauit sacrificium suum, sicut unicornium.  Historice dices, quia edificauit templum suum ita mundum, sicut est habitaculum unicornium. Unicornis enim est animal castissimum. Unde etiam non capitur nisi per ueras uirgines, quia ad eas uenit, et caput in gremium earum ponit et obdormit. Et dicitur habere mundissimum habitaculum. Allegorice autem dices quia edificauit sacrificium, id est, sanctam Ecclesiam suam, sicut sacrificium unicornium, id est, in quo non sunt nisi unicornes, id est, illi qui in presenti singulariter uolunt esse in spe, non multipliciter in re. Unicornis enim unum cornu habet, et per illud unum quid aliud significat, quam illud unum de quo supra dictum est: Unam petii a Domino, spes scilicet, una. Aedificauit sacrificium, dico, in terra quam fundauit in secula, id est, in his tantum qui bene culti sunt doctrina preceptorum, et fundati in fide ipsius eternaliter, hoc historialiter de terra illius non potest dici, nisi quantum ad significatum, aut nisi secula, ut sepe solet, accipiamus  temporaliter.

Et elegit Dauid. Elegit, inquam, tribum Iuda, et de illa tribu elegit Dauid seruum suum, et sustulit eum de gregibus ouium, quia de pastorali cura ouium translatus est ad regnum hominum. Et dicit idem aliis uerbis, scilicet accepit eum de loco, qui est post fetantes, id est assumpsit eum de pastorali officio. Elegit etiam uerum Dauid seruum suum, quantum ad humanitatem, non quantum ad diuinitatis equalitatem. De eo enim uere dictum est: Inueni Dauid filium Iesse uirum secundum cor meum. Et sustulit, id est, exaltauit eum transferendo de ouibus ad alias oues, id est, de Iudeis ad gentes. Iuxta illud: uobis primum oportebat loqui uerbum Dei, sed quoniam repulistis illud, et indignos uos iudicastis, ecce conuertimur ad gentes. Accepit eum dico de loco illo qui erat post fetantes. Quasi dicat: non prius translatus est de ouibus ad oues, quam in illis prioribus ouibus multas fetas fecerit: alios scilicet in fide generantes,  et lacte nutrientes, quas ante se sicut pastor minabat. Prius enim duodecim apostolos et alios septuaginta duos, et multos alios et per se et per illos ibi elegerat. De his fetis in Canticis canticorum dictum est: Dentes tui sicut greges detonsarum, ascendentium de lauacro, que omnes pariunt gemellos, et non est sterilis in eis, quod iam alibi exposuimus. Pascere Iacob. Ad hoc, inquam, elegit Dauid historialiter, ut pasceret Iacob, id est, nouum populum uere seruum suum. Sicut enim per Esau prior et uetus populus intelligitur, ita per Iacob posterior et nouus. Et quia de Iacob fit Isrel, scilicet ut sicut nunc fide, ita tunc uideat specie. Et tunc uere erit hereditas Dei, ideo subdit: Et pascere Isrel hereditatem suam. Tunc enim uere pascet eos, quando erit omnia in omnibus. Et ipse pauit eos in innocentia cordis sui. Pastus ille nichil aliud fuit, nisi dulcis et saluberrima illa doctrina, queque eos innocentiam ueram docuit. uera autem innocentia est, que nec sibi nec alteri  nocet. Potest enim esse quod aliquis nulli extra noceat alteri, et tamen innocens in corde non sit: quia cogitat sepe malum, quamuis non perficit. Et deduxit eos, de uirtute in uirtutem intellectibus manuum suarum reparandis, id est, ut restitueret in eis intellectum illum, quem manus, id est potentia sua in primo parente fecit, quando in abundantia uirtutum eum posuit. uel deduxit eos de uirtute in uirtutem in intellectibus manuum suarum, id est in intelligibilibus operibus suis. Illa enim opera sunt uere intelligibilia, que non tantum uerbis docentur, sed et factis, hoc ipse fecit, quia de eo dictum est: Primum quidem sermonem feci de omnibus que cepit iehsu facere et docere; prius enim fecit quam docuit, et ideo uere intelligibilis doctrina fuit.



IN PSALMUM LXXuIII. Psalmus Asaph.



ARGUMENTUM.

 In persona Machabeorum canitur, qui sub Antiocho Epiphane patrias leges meniaque patre Matathia auctore, ultimis coacti malis, defendere aggressi sunt. Aliter, uox apostolorum de passione Christi. Aliter anima penitens contra pessimos uicinos, id est demones, Deo supplicat.



EXPLANATIO.

Psalmus iste, sicut septuagesimus tertius, lamentatione plenus est, qui futura tempora uelut preterita deplorat, et propter duritiam cordis sue genti grauiter affligende pietatis studio precatur Christum Dominum subuenire. Asaph sub figura fidelium populorum per totum loquitur psalmum. In prima parte numerans quanta temporibus Antiochi pertulerit Ierusalem populus Iudeorum, ut Machabeorum liber insinuat. Secunda Dominum rogat, ut supra potentes inimicos iram suam effundat, et peccatis seruorum suorum dignetur esse propitius. Tertia prophetie spiritu populo postulat uindicari non peremptionis uoto, sed correptionis studio. Arnobius in  hunc psalmum tale argumentum fecit, septuagesimus et octauus psalmus apicem antecessoris sui secutus, lamentum simul Dauid cum oratione effundit. Cuius historia dum preteritam Philistinorum cedem explanat, prophetia futuram Nabuchodonosoris commemorat.



COMMENTARIUS.

Deus, uenerunt gentes in hereditatem. Psalmus Asaph. Deplorat in hoc psalmo Asaph, siue propheta, siue quilibet perfectus de priori populo destructionem ciuitatis et templi factam a gentibus transferendo illos in se qui tunc futuri erant, quando hec eueniebant. Solent autem in orationibus Deo dici, que uindicans facit, et deinde petitio adiungi, ut iam misereatur et parcat. Eodem modo et hic dicuntur, a quo predicuntur tanquam ab eis predicerentur, quibus contigerunt. Et ipsa deprecatio est prophetatio. Dicitur autem tanquam preteritum, quod in spiritu uidebatur futurum. Et incipit ita: O Deus, gentes uenerunt,  id est, uenient in hereditatem tuam. Si in hac prophetia populus ille prior accipiatur, mirum uidetur, quomodo hereditas Dei dicatur, cum et lapidem angularem interficiendo eum reprobauerunt in eum resurgentem, ascendentem, et ad dexteram Dei Patris consedentem, uisis tot signis et miraculis credere in eum nolunt. Sed tamen non mirum, quia, ut ait Apostolus, non repulit Deus plebem suam. Si paleas repulit, grana non repulit; hinc enim uirgo Maria fuit, hinc beatus Ioseph pedagogus eius, et Ioseph ab Arimathia, et sancti apostoli et plures alii. Et quantum ad hec grana dicit: uenerunt in hereditatem tuam: hanc hereditatem non moriens pater sibi reliquit, sed ipse filius mirabiliter morte sua eam acquisiuit. In hanc hereditatem gentes peruenerunt non credendo, sed persequendo: uoluntate eam delendi, et omnino nomen eius de terra disperdendi. Sequitur:

Polluerunt templum sanctum tuum. Scilicet templum  non marmoribus constructum, non lignis edificatum: sed illud sanctum templum tuum, de quo dicitur: Templum sanctum Dei, quod estis uos: hoc templum polluerunt, quando tormentis uel blanditiis aliquos deuocare potuerunt. Attende quia ideo semper Tuum et ad hereditatem et ad templum apponit, ut comparet et infestationem inimicis, et beneuolentiam auditoris his pro quibus loquitur. Et posuerunt Ierusalem, non terrestrem, sed illam que sursum est, id est, Ecclesiam, que est mater nostra, in custodiam pomorum, id est, fecerunt eam similem custodie pomorum. Custodia enim pomorum, tugurium illud dicitur in horto, ubi rusticus nocte iacet, uel iacens poma sua seruat, donec maturescant, collectis autem pomis relinquit desertum: similiter collectis spiritibus sanctorum apostolorum et aliorum sanctorum martyrum de dominico horto in celestem Ierusalem, mensam, tanquam multis suauibus et dulcibus pomis, remansit ipse dominicus hortus,  id est, Ecclesia, quasi desertus et desolatus.

Posuerunt morticina: Quasi dicat: Collectis sursum spiritibus, quid fecerunt de corporibus? Scilicet posuerunt morticina, id est, cesa corpora seruorum tuorum extra, ut essent in escas uolatilibus celi. Et dicit idem aliis uerbis, scilicet posuerunt carnes sanctorum tuorum escam bestiis terre, hoc ad litteram. Potest et allegorice dici sic: Posuerunt morticina, id est, corpora sanctorum tuorum multis cruciatibus escas uolatilibus celi, non quod ipsi hoc intenderent, sed ita factum est, ex diuina dispositione, quod uolatilia celi, quod illi quorum mens in celis est, reficiantur in illis, attendentes eorum patientiam et fortitudinem, ut iam per penam eorum non tantum terreantur, quantum per gloriam ad imitandum excitentur. Carnes uero sanctorum tuorum simpliciter posuerunt escas bestiis terre, quia et ipsi et alii bestiales terre non aliud quam simpliciter sola corpora cesa attendentes, refectionem quamdam quasi in sordibus abstersis meis habebant.

 Effuderunt sanguinem ipsorum. Posuerunt, inquam, sanctorum carnes bestiis terre, et hoc non in uno loco tantum fecerunt, sed in pluribus: quia effuderunt sanguinem ipsorum tanquam aquam abundanter, et sine respectu in circuitu Ierusalem, id est per totam gentilitatem, que undique circumuallauit eos.

Et non erat qui sepeliret. Quia tantus erat timor persecutorum, quod nullus, nisi furtim faceret, audebat sepelire corpora sanctorum. uel non erat qui tantam patientiam sanctorum sepeliret, id est, in corde reconderet. uel aliter: Effuderunt sanguinem sanctorum tanquam aquam, id est, ad lauationem multorum, sicut aqua solet effundi ad lauationem; non quod ipsi hoc intenderent, sed ex diuina dispositione hoc factum est, ut ipsa effusio sanguinis sanctorum ualeret ad emundationem multorum, scilicet qui eos imitati sunt. Et tamen non erat aliquis de ipsis effundentibus, qui sepeliret, id est, qui tantam sanctorum patientiam in suo corde reconderet. Et  ideo , facti sumus opprobrium, id est, adeo uiles, ut iam aliis pro opprobrio obiicerent hos uicinis nostris. Nos autem uicinos accipe, uel alios de eodem populo, uel quoslibet persecutores de propinquis gentibus, in hoc licet uicinos malos, quia cruciabant eos. Satis enim alicui uicinus est, qui oculum ei aufert.

Subsannatio et illusio his qui in circuitu nostro sunt. uel remotis gentibus, si per uicinos prius propinquos gentes accepisti, uel si uicinos tantum in eodem populo notasti, tunc hic per circuitum quascunque gentes intelligas. Subsannationem autem refert tantum ad illum contemptum, qui exprimitur per nasi corrugationem: illusionem uero ad irrisoria uerba.

Usquequo, Domine. Quasi dicat: uideris quidem, o Domine iratus nobis, quia sic cruciamur, quia sic contemnimur; usquequo autem irasceris, id est, quandiu hanc iram in nobis exercebis? an in finem? Et zelus, id est, indignatio, quam nunc ostendis in nos  accendetur uelut ignis solitus, scilicet, ut ignis incinerans, an uelut ignis purgans? Utique  ut purgans, non ut incinerans. Et tandiu ira tua et zelus tuus manebit, quandiu necessarium nobis erit ad uindictam iniquitatis, et ad exactionem castitatis, hoc est, tandiu pateris a persecutoribus nos cruciari et derideri, donec et perfecte uindicentur, quas fecimus iniquitates, et perficiatur in nobis castitas, scilicet ut amplius anima nostra legem Dei sui non contemnat, et fornicando ab eo dispereat.

Effunde iram tuam in gentes. Hoc potest legi uel in bono uel in malo. Si autem in malo legamus, dicemus quia dicitur non optando, sed prophetando: sicut sepe etiam dicitur non imperando, sed enuntiando, ut Accingere gladio tuo, et similia. Et est quasi dicat: Nobis, Domine, ne irascaris in finem: effunde autem iram tuam, id est, plenariam iram tuam mitte, et hic et in futuro, in gentes que hoc meruerunt, id est, que nomen tuum noscere noluerunt. Et non solum in minores,  sed etiam in regna, id est, in principes illarum gentium, qui nomen tuum inuocauerunt. uidetur hoc esse contrarium euangelice illi sententie: Seruus qui scit uoluntatem Domini sui, et non facit, plagis uapulabit multis: seruus uero qui nescit uoluntatem Domini sui, et facit digna plagis, uapulabit paucis, quia hic dicitur quod super gentes nescientes maior erit [ira] Dei; sed non est contrarium, quia Euangelium agit tantum de seruis, et multum distat inter seruos uoluntatem Domini sui nescientes, et tamen in familia eius, et domo uiuentes: et inter inimicos uoluntatem eius scire nolentes, nec eum inuocantes, et insuper in seruis eius eum oppugnantes.

Quia comederunt Iacob. Ideo debes iram tuam in gentes effundere, quia comederunt Iacob, id est, delectationem magnam habuerunt deuocando et persequendo illum quem tu tanti facis, scilicet Iacob, id est, nouum populum primitiuum. Et desolauerunt locum eius, uel Ierusalem, quia omnes qui ibi fuerunt, occiderunt, uel locum eius, id est stabilitatem fidei  desolauerunt. Tunc enim uere locus ille fuit desolatus, quando aliqui sunt deuocati. Nota quod cum multa nomina ponere posset, in quibus forsitan uel auditorem offenderet, aut cum adeo placeret, quod nomen tanti patriarche a Deo dilecti et a Deo Domino augmentati satis rhetorice posuit, scilicet ut per hoc maiorem inuidiam in persecutores, et beneuolentiam pararet in auditore.

Ne memineris iniquitatum nostrarum. Quasi dicat: In inimicos effunde iram, nobis autem impende misericordiam, ne memineris scilicet iniquitatum nostrarum, etc. Potest, ut supra diximus, superior ille uersus scilicet Effunde iram tuam, accipi in bono, ut sic dicatur: Effunde, Domine, iram tuam in gentes, id est, notifica futuri iudicii plenariam iram gentibus, que te non cognouerunt: et in regna que nomen tuum non inuocauerunt, ut saltem timore ire illius conuertantur. Et opus est eis ut hoc facias, quia comederunt Iacob, etc. Et hoc modo ne memineris iniquitatum  nostrarum. Si enim illos non conuerteres, ostendendo eis iram tuam, uidentes persecutionem et deuocationem illorum, quod iniquitatum nostrarum memores. Iniquitatum dico antiquarum, id est iam ex longo preteritarum, cum etiam nec per unam horam cessamus ab his, uel iniquitatum nostrarum, id est, quas a patribus contraximus, quibus scilicet iam non debetur correctio, sed damnatio, nisi adsit gratie tue miseratio. Scriptum est enim, quia anima que peccauerit, ipsa morietur. Et uisitabo peccata patrum in filios, usque in tertiam et quartam generationem. Unde constat quod si filius quilibet imitator fuerit paterne iniquitatis, ipsa etiam peccata patrum super eum redundabunt, quod quidam de originalibus post baptismum quoque dicunt. Aiunt enim quod et originalia et actualia precedentia taliter in baptismate remunerantur, si que ibi promittuntur, seruantur: si autem aliquis ibi sola tantum uerba dedit, et ad uomitum relabitur, reus erit eorum que  remissa fuerant. Ne memineris, inquam, iniquitatum nostrarum, sed misericordie tue antique anticipent nos cito, id est, ante lapsum, hoc est antequam deuocemur, uel ante futurum iudicium. Et ideo dico ut misericordie tue nobis subueniant, quia diffidimus de meritis. Nam facti sumus pauperes, id est, insufficientes nobis ipsis nimis et in anima et in corpore, quia caro sumus, et spiritus uadens et non rediens, ut supra dictum est. Et ideo o Deus adiuua nos ad bonum perficiendum, tu, dico, qui es salutaris noster, id est, per cuius solius gratiam saluamur, non per merita nostra. Cum dicit, Adiuua, non est ingratus gratie, neque tollit arbitrii libertatem, habet enim accipere ex libertate arbitrii, et ideo rogat adiuuari. Adiuua inquam, et libera nos, o Domine, a preteritis peccatis nostris, propter gloriam nominis tui, et propitius esto peccatis nostris futuris, non propter merita nostra, sed propter nomen tuum glorificandum.

 Ne forte dicant in gentibus. Ideo rogo ut propitius sis peccatis, ne forte hoc contingat, ut aliqui in gentibus, id est, inter persecutores nostros, dicant insultando nobis, Ubi est Deus eorum? Si enim tu non propitiareris peccatis nostris, et nos propter peccata ipsa deuocaremur, tunc certe persecutores dicerent, quod aut Deus noster in quo speramus, non esset, aut de nobis non curaret. Hoc autem ne contingat, ultio sanguinis, id est sumpta de sanguine seruorum tuorum, qui effusus est, facta in nationibus, id est, in gentibus persecutoribus, uel etiam in re, quantum ad interiorem excecationem, uel facta tantum dispositione, quantum ad futuram damnationem; illa, inquam, ultio que non apparet oculis eorum, iuxta illud: »Ceterum nescit se puniri impius, nisi cum aperte luit nolens, qui perpetrauit uolens;« innotescat coram oculis nostris interioribus, id est, manifestetur nobis, ut tanto fortiores simus, et constantiores. Et nunc quidem non optando, sed prophetando dictum est.  Potest et optando in bono sic dici: Ultio sanguinis seruorum tuorum, qui effusus est, facta in nationibus innotescat nobis, ita ut sit coram oculis nostris, hoc est, ut cito uideamus sic iudicatum esse in persecutores nostros, ut qui erant inimici sint amici, et blasphematores sint laudatores. Et hoc modo intreat, id est, appareat introisse, et receptus esse in conspectu tuo gemitus compeditorum, id est, gemitus illorum qui attendunt se in compedibus mortalitatis positos esse. uel gemitus compeditorum, id est, illorum qui irretiti sunt, et inherent in compedibus preceptorum tuorum. Precepta enim Dei compedes dicuntur. Unde Salomon dicit: Iniice pedem tuum in compedem, hoc est, applica affectionem tuam ad Dei precepta, scilicet, ut non ex coactione, sed ex cordis affectione ea compleas.

Secundum magnitudinem brachii tui. Quasi dicat: Ita dico intreat ad te gemitus compeditorum, ut hoc etiam facias, scilicet possideas, non tantum mortificatos, sed etiam filios, id est, imitatores eorum,  hoc est sanctorum martyrum, qui uere mortificati dicuntur, quia non tantum seipsos interius mortificabant, sed etiam exterius ab hostibus mortificantur. Et tu, Domine, posside illos filios, secundum magnitudinem brachii tui, id est, secundum quod magna est potentia tua, scilicet, ut non tam deterreant eos pene illorum, quantum incitent eos ad imitandum corone ipsorum. Et uicinis nostris, id est, persecutoribus nostris, redde, o Domine, improperium, quod exprobrauerunt tibi, Domine, per nos, scilicet, ut sicut ipsi nomen tuum in nobis destruere uoluerunt, ita ipsi destruantur et hic et in futuro. Redde eis  improperium in sinu uel occulte, quia ipsi ignorant utrumque, scilicet, et se hic excecari, et tandem in eternum damnari; uel in sinu, id est, firmiter, sicut illud quod habetur firmiter habetur. Et hoc septuplum, id est, et in corpore et in anima. Septenarius enim numerus constat ex ternario et quaternario. Et ternarius quidem pertinet ad animam,  propter tres principales uirtutes ipsius anime, scilicet, irascibilitatem, concupiscibilitatem et rationabilitatem. Quaternarius pertinet ad corpus, propter quatuor elementa, ex quibus constat. Potest etiam in bono dici sic: Redde uicinis nostris improperium ipsorum, quod exprobrauerunt tibi, id est, hoc quod nomen tuum in nobis delere uoluerunt, redde persecutoribus nostris in sinu eorum, id est, in anima, et hoc septuplum, id est per septiformem gratiam Spiritus sancti, scilicet, ita redde eis, ut, illuminatis cordibus eorum septiformi gratia Spiritus sancti, idem opprobrium, quod exprobrauerunt tibi in nobis, ipsi patiantur ab aliis.

Nos autem populus tuus. Illis quidem improperium redde, nos autem quibus ipsi improperabant, et quos deuocabant, qui sumus populus tuus, tibi subditus, et qui sumus oues pascue tue, id est, quos tu pauisti spiritualibus doctrinis et sacris institutis. Nos, inquam, non dico confiteamur, tanquam dubium sit,  sed pro certo dico quia confitebimur tibi, quia a laude tua non desistemus per hoc presens seculum, et tandem uere et eternaliter annuntiabimus laudem tuam in generationem et generationem, id est, in futura generatione, que erit generatio, id est indeficiens generatio.



IN PSALMUM LXXIX. In finem pro his qui commutabuntur, testimonium Asaph, psalmus.



ARGUMENTUM.

Et hic Machabeorum preces resonant, ut Dominus consueta beneficia non subtrahat. Aliter uox apostolorum de Ecclesia ad Dominum.



EXPLANATIO.

Cum prima tituli uerba iam nota sint, restat ut testimonium Asaph quid significet inquiramus. Iste Asaph ante trepidus, ante sollicitus, qui pro Synagoge peccatis psalmis prioribus exorauit, tanta nunc presumptione  completur, ut iam commutatis in melius testimonium conuersationis reddat. Dicit enim de primo Saluatoris aduentu, qui hominem uitiatum ad salutis dona perduxit, translatamque de Aegypto uineam potentie sue radice solidauit, hoc est, qui dicit testimonium pro his qui immutabuntur, Asaph iste quem titulus precinuit commutatum. In prima sectione Domini deprecatur aduentum. Secunda testatur quemadmodum uinea, que est Ecclesia, tota sit orbe dilatata. Tertia Incarnationis eius beneficio per similitudinem uinee uisitari deprecatur Ecclesiam, seque Domino postulat adherere.



COMMENTARIUS.

Qui regis Isrel, intende. Psalmus iste cantatur de aduentu Domini et Saluatoris nostri Iesu Christi, et de uinea eius; cantat autem eum Asaph illuminatus atque correctus. Et est titulus eius: In finem pro his qui commutabuntur. Quomodo commutabuntur? Utique in melius. Et ait: Testimonium ipsi Asaph, subaudit attributum. Testimonium utique ueritatis,  testimonium bonum. Hoc denique testimonium confitetur Christum et uineam, id est, caput et corpus, regem et plebem, pastorem et gregem; et totum omnium Scripturarum mysterium, id est, Christum et Ecclesiam, et concludit pro Assyriis. Assyrii interpretantur dirigentes. Etenim Asaph hunc psalmum, id est, hoc testimonium Iesu cantat pro omnibus his qui commutabuntur in melius, maxime tamen pro illis male se dirigentibus, qui iustitiam suam statuere uolunt, et iustitie Dei non esse subiecti, scilicet, ut amplius non sint generatio praua et exasperans, quia non direxerunt se, sed dirigant se in uiam salutis eterne. Audiamus ergo quid in hoc prophetie spiritus insinuet, ita dicens Asaph.

Qui regis Isrel, intende. Quasi dicat: Tu cuius arbitrio omnia creantur et gubernantur, maxime tamen regis Isrel, id est, illos qui sunt uiri uidentes te Deum nunc fide, tandem uisuri specie; tu, inquam , prius remissus eras, quando  sub nube carnis latebas, intende, id est, fac te nobis intensum, reuelando nobis diuinam potentiam tuam, et lumen gratie tue. Tu dico, qui deducis per desertum huius uite Ioseph, id est, populum designatum per Ioseph, pascendo eum spiritualibus institutis atque mysteriis tanquam oues, intende. Inuocatur ut ueniat, exspectatur ut ueniat, desideratur ut ueniat, ergo dirigentes inueniat. Ipse autem Ioseph est oues. Et intellige per Ioseph fideles de gentibus, iuxta nominis interpretationem; per Isrel uero fideles de Iudeis, audito Ioseph, tanquam nominis interpretatio multum iuuet, significat enim augmentum. Et illud utique granum cecidit in terram mortificatum, ut resurgeret multiplicatum, id est, ut augeretur populus Dei; tamen attendendum est nobis quod in ipso Ioseph contigit. A fratribus quippe est uenditus, a suis inhonoratus, apud alienigenas exaltatus; et intelligamus in cuius grege esse debeamus, cum his qui iam dirigunt se, ut  lapis ab edificantibus reprobatus, fiat in caput anguli, tenens duos parietes e diuerso uenientes, in angulo tamen conuenientes. Sequitur:

Qui sedes super cherubin. Cherubin plenitudo scientie interpretatur. Habet autem ille scientie plenitudinem, qui habet caritatem, quia plenitudo legis est caritas. Ne ergo per multa distrahamur, ne per multa uagemur, si uolumus habere scientie plenitudinem, habeamus caritatem. Quid enim nescit qui caritatem scit? Utique omnia scit, quia Deum scit. Scriptum est enim quia Deus caritas est. Et est dicere: Tu qui sedes super cherubin, id est, qui sedes in illis qui sunt cherubin, ut superius; anima enim iusti sedes est sapientie. Manifestare. Quasi dicat: Errauimus, quia te pastorem non agnouimus; et ideo manifesta te nobis, ut amplius non erremus. Manifestare, dico, ut sis coram, id est, ut appareas Ephraim, Beniamin, et Manasse. uidentur maius quiddam hec nomina alterum altero notare, sed tamen eosdem significant, uel scilicet  illuminatos et correctos. Interpretantur autem sic: Ephraim fructificatio, Beniamin filius dextre, Manasses obliuio. Et reuera his qui fructificantes sunt in bonis operibus, et qui filii dextre sunt, id est, qui potiora insistunt, et qui eorum que retro sunt obliuiscuntur; in ea uero que ante extenduntur, manifestatur Dominus, quia magis et magis ab eis cognoscitur.

Excita, Domine, potentiam tuam, et ueni. Quasi dicat: Et ut manifesteris, ideo, Domine, excita potentiam tuam, que prius sopita erat cum a discipulo tradereris, cum flagellareris, crucifigereris, et pendenti in cruce diceretur: Si filius Dei es, descende de cruce. Tunc enim nichil ualere uidebaris, quia preualuit tibi persecutor, quod prefiguraueras in luctante Iacob et angelo. Angelus enim a Iacob uictus est, sed quia uoluit; sic et tu a Iudaico populo uictus es, quia interfectus, sed quia uoluisti. Unde et dixisti: Non haberes in me potestatem, nisi  tibi datum esset desuper. Et sic Iacob angelum uictum tenuit, et ab eo benedici rogauit, qui et benedixit ei; et quodam modo maledixit, quia latitudinem femoris eius tetigit, et claudicare eum fecit; sic et populus Iudaicus te uictum in parte tenuit, et benedictionem in genere fidelium accepit, claudicationem uero in genere infidelium. Nunc ad litteram redeamus.

Excita potentiam tuam. Quasi dicat: Mortuus es ex infirmitate, resurge in uirtute. Quod quantum ad cognitionem referendum est, et hoc modo ueni in notitiam nostram, ad hoc, ut facias nos credentes in te saluos. Omnis enim qui credit in ipsum, non confundetur.

Deus, conuerte nos. Quasi dicat: Et ut nos saluos facias, ideo, o Deus, non solum hominum, sed etiam uirtutum supercelestium, tu conuersus ad nos, qui prius auersi eramus, conuerte nos ad te. Et ut conuertas, ostende nobis faciem tuam, quam nube  carnis obtexisti, quia non uidebaris ipse, quando precedebas in cruce, quod iam factum est. Quia non cognouit Asaph Dominum in terra presentem, miracula facientem, morientem; postquam uero surrexit a mortuis Dominus, et ascendit, tunc eum agnouit, et compunctum corde hoc testimonium de eo dixit. Illi uero quibus hoc testimonium dicit, id est, Assyrii, quomodo agnoscent? Quia ostendet eis faciem suam, et salui erunt. Et est : Obtexisti faciem tuam, et egrotauimus; ostende faciem tuam, et salui erimus.

Domine, Deus uirtutum. Ostende, inquam, faciem tuam. Nam uideris quasi iratus, quandiu differs ostendere; sed, o Domine Deus, etiam supercelestium uirtutum, quousque irasceris super orationem, id est, quandiu hec ira tua erit super orationem, quia facit ut effectum non habeat oratio serui tui? Quasi dicat: Si irascebaris inimicis, irasceris adhuc seruis tuis. Conuertisti nos, et agnouimus,  et adhuc irasceris? Plane utique irasceris, sed non ut iudex dominando, sed potius ut pater corrigendo. Plane irasceris, quia scriptum est: Fili, accedens ad seruitutem patris tui, sta in timore et tremore, et prepara animum tuum ad tentationem. Ne putemus iram Dei transisse, quia conuersus est; transiit, sed ne in eternum puniat. Flagellat autem, et non parcit, quia corrigit omnem filium quem recipit. Si ergo flagella detrectas, quomodo recipi desideras? flagellat enim omnem quem recipit, qui nec proprio Filio suo pepercit, et in hoc est ira eius. Orationem autem de qua dicit, accipe illam que proxime precedit, scilicet, ostende faciem tuam, et similes in psalmo. Cui orationi uidetur preualere ira, quandiu ab inimicis flagellamur et affligimur. Et cum dicit: Quousque irasceris super orationem serui tui, ita accipe, quasi dicat: Quandiu certe necessarium erit nobis.

Cibabis nos pane lacrymarum. Quasi dicat: uere irasceris nobis. Nam cibabis nos pane lacrymarum,  id est, reficientibus lacrymis. Ponit idem per aliam similitudinem. Et dabis nobis potum in lacrymis. Panem lacrymarum, et potum lacrymosum uocat tribulationes et flagella, que sancti in hac uita doloribus plena patiuntur. In quibus dat eis Dominus panem et potum, id est, integram refectionem, scilicet, ut non solum tribulentur, sed etiam glorientur in tribulationibus, scientes quia tribulatio patientiam operatur, patientia probationem, et cetera. Et dat eis in mensura, id est, prout ferre potest eorum fragilitas, scilicet ut erudiantur, non opprimantur. Et ut non deficiant sed proficiant, quia, ut ait Apostolus: Fidelis Deus, qui non patietur uos tentari supra id quod potestis, sed faciet cum tentatione etiam prouentum, ut possitis sustinere.

Posuisti nos in contradictionem. Hoc, inquam, modo cibabis et potabis nos in lacrymis, quia posuisti nos in contradictionem uicinis nostris, id est, tales nos fecisti, quibus contradiceretur a uicinis nostris  de eodem populo. Et inimici nostri, id est, persecutores de gentibus subsannauerunt nos, dicentes: Qui sunt isti colentes mortuum, credentes in crucifixum? Hoc uere factum est. Postquam enim surrexit et ascendit Dominus, predicabatur noua uita, resurrectio uera, res quidem credibilis, si rei incredibili miracula fidem faciebant. Contradicebatur a multis, sed contradictor uincebatur, et ex contradictore fidelis efficiebatur. Tamen flamma erat multa, id est, tribulatio erat multa. Et sancti martyres pane lacrymarum cibati, et lacrymis potati; sed in mensura, hoc est, quantum quisque ferre posset, scilicet, ut per mensuram tribulationum sequeretur corona gaudiorum.

Deus uirtutum, conuerte nos. Posuisti nos, inquam, contradictionem et subsannationem; ne autem per hoc auertamur a te, o Deus uirtutum, conuersus ad nos, conuerte nos, etc. Repetitio, non ex necessitate narrantis, sed affectione orantis.

 uineam de Aegypto transtulisti. Hactenus de aduentu Saluatoris egit, scilicet, quo quotidie uenit in notitiam; nunc autem agit de uinea eius. Et incipit a principio; »prima enim gens, ut Augustinus dicit: Iudea est principium huius uinee.« Et est quasi dicat: Conuerte nos, inquam, Deus, et bonis principiis iunge meliores exitus. Namque bene cepisti, quia uineam tuam transtulisti, per carnales patres et etiam per quosdam spirituales, de Aegypto, ubi opprimebantur seruitute, transtulisti. Et eiecisti a facie eius gentes, que promissionis terram occupauerant, et plantasti ibi eam.

Dux itineris fuisti. Precedens uersus tantum ad litteram accipit, iste uero ad utrumque, scilicet, etiam ad mysterium. Nam sicut prebuit illi plebi carnaliter ducatum in lumine nocturno et umbraculo diurno, ita etiam huic uinee spiritualiter prebet ducatum, illuminando eum spiritualibus donis suis, id est, in ignorantia huius uite, et obumbrando  eam ab incentiuis uitiorum in nobis protectione, id est, per mysterium Incarnationis sue. Et factus est ipse uia qui de se dixit: Ego sum uia, et ueritas, et uita, quia nisi ipse uia eius esset, aliter quod sequitur esse non posset, scilicet, quod ipse totam terram impleuisset. Et transit hic ad mysterium tantum, cum dicit:

Et plantasti radices eius. Radices huius uinee uocat patriarchas, quos plantauit per fidem in posteris eorum spiritualibus, et in quibusdam etiam carnalibus. Et hoc modo impleuit terram, non per carnalem prolem, sed per spiritualem. Et umbra eius, id est, umbratica dicta de uinea hac operuerunt montes. Montes uocat hic prophetas uirtutibus eminentes, qui montes operti sunt, id est, obscuri et nebulosi facti sunt, quia umbratice, id est, mystice multa de hac uinea dixerunt.

Et arbusta eius cedros. Arbusta uocat minores prophetas, cedros uero sublimes et potentes in seculo. Et est dicere quia non solum maiores prophete  prefuerunt huic uinee, sed etiam arbusta, id est, minores prophete operuerunt cedros, id est, in tantum supercreuerunt umbris cedri, id est, sublimibus mundi, ut operirent, id est, humiliarent, et inuoluerent illas cedros, et facerent cedros mundi cedros Dei, sicut et in Paulo et Dionysio factum est. Preterea hec eadem uinea extendit palmites suos usque ad mare. Palmites uocat illos quibus ipse Dominus dixit: Ego sum uitis, uos autem palmites, hoc est sanctos apostolos, qui principaliter ab ipsa uite processerunt, quia a Domino electi fuerunt. Hi palmites extensi sunt usque ad mare, id est, usque ad gentilium amaritudinem, quia in omnem terram exiuit sonus eorum.

Et propagines eius usque ad flumen. Propagines uocat regeneratos in fide per palmites. Ex palmite enim fit propago, que propagines extense sunt usque ad flumen, quia per illorum exemplum et admonitionem etiam illi qui flumen erant, et qui maxime in  amaricantes fluctus huius seculi influebant, facti sunt propagines. Et hoc modo, scilicet per prophetas, tum per palmites, tum per propagines factum est hoc, quod hec uinea totam terram impleuit.

Ut quid destruxisti maceriam. Deflet hic Asaph corporalem destructionem eius populi, quem prediximus principium esse uinee, sed non sine spe; quia loquitur, ut in titulo predictum est, de directione. Et si sic in paleis, non sic agendum erat in granis. Et est, quasi dicat: Quando quidem, o Domine, eduxisti uineam illam de Aegypto, et eam plantasti, ut quid ergo destruxisti maceriam eius? Non hoc dicit illuminatus atque correctus Asaph tanquam nesciens. Sciebat enim eam necessario destruendam, quia interminatus erat ei Dominus per Isaiam dicens: Destruam maceriam eius. Et adiicit quare. Exspectaui enim ut faceret uuam, et fecit labruscam. Exspectaui ut faceret iudicium, et fecit iniquitatem. Sed pro Assyriis hoc dicit, ut et destructionem  hanc et causam attendant: et sic ne quid simile incurrant, caueant. Causa enim destructionis hec est, quia contra cultorem suum, superba exstitit: quia seruos missos ad se ad exigendam mercedem coloni occidit, quia ipsum heredem eiecit et interfecit. Qui tamen eiectus plura possedit: quia ex parte contigit cecitas in Isrel, ut plenitudo gentium intraret. Et accipe maceriam eius uinee, munitionem eius, scilicet regnum et sacerdotium, et maxime protectionem Dominicam, qua magis quam per aliud aliquid tuti erant: ut quid inquam destruxisti maceriam eius, et cur uindemiant eam omnes qui pretergrediuntur uiam? hoc dictum est ad similitudinem. Sicut enim si qua uinea secus uiam sit, et maceria eius diruta sit, a quibuslibet pertranseuntibus uindemiatur: ita uineam illam munitione eius destructa uindemiauerunt, hoc est, in diuersas partes distraxerunt Antiochus et multi alii, tandem uero principes Romani. Pretergredientes autem uiam dupliciter potest accipi, scilicet uel ueram uiam, id est Christum non  agnoscentes: uel a uia uere regnandi deorbitantes, hoc est temporaliter regnantes.

Exterminauit eam aper de sylua. Quasi dicat: Non a quibuslibet pretergredientibus uiam uindemiata est, sed ab illis quos ipsi maxime immundos putabant: quia aper exterminauit eam. Nihil enim Iudeis magis immundum uel contrarium quam porcus; aper autem est porcus. Et intellige per aprum uespasianum gentilem, quia nulla maior immunditia quam gentilium, qui creaturam Creatori preposuerunt. Et est dicere: Aper ueniens de sylua, id est, de gentilitate, que inculta erat; quia nec legem, nec prophetas acceperat, exterminauit, id est, extra terminos suos posuit uineam illam: quia qui non occisi sunt, aut fame perierunt, aut captiui ducti sunt. Et singularis, id est, Titus filius uespasiani; ferus, id est, crudelis et superbus, depastus est, id est, depastam habuit eam uineam; quia iste maxime despoliauit et uastauit eam. Patre enim uespasiano Romam regresso,  iste in obsidione remansit, et tandem ciuitatem cepit, et funditus euertit.

Deus uirtutum. Quasi dicat: si sic agendum erat in paleis, non sic Domine agatur in granis: sed, o Deus uirtutum, conuertere ad nos, ut sic conuertas nos. Et qui prius uidebaris despexisse uineam istam in illis carnalibus patribus, respice eam misericordi affectu de celo celorum, id est, per hominem Dominicum, scilicet mittendo ei quem missurus es. Et uide, id est, pre oculis illam habe, ut plenarie eius miserearis. Et ita uisita per gratiam tuam uineam istam, tanquam languidam et impotentem, per se surgere. Et perfice eam merito et numero, non institue aliam: quia ibi  uerum semen Abrahe est. Ibi semen illud, in quo benedicentur omnes gentes, id est radix illa in qua insertus oleaster ponatur: perfice eam, dico, que non habet ex se esse, sed ex te, quia eam plantauit dextera tua. Et ita dico perfice, ut sit fundata super filium hominis, id est,  Christum. Dicit enim Apostolus: Fundamentum aliud nemo ponere potest, preter id quod positum est, id est, Christus. Filium hominis dico quem tu specialiter confirmasti inter omnes tibi, id est, ad tuum honorem. Adam quidem in abundantia uirtutum posuisti, sed non confirmasti, quia labi potuit.

Incensa igni. uere perficies eam, quia incensa igni et suffossa peribunt in ea ab increpatione uultus tui. uultus Dei Patris est ipse Christus, splendor et figura substantie eius, ut ait Apostolus. uere etiam sancti predicatores, in quibus apparet uultus eius; hic autem uultus Dei, quid aliud increpat nisi peccata? Per eius utique increpationem peccata nostra peribunt. Fiunt autem peccata omnia que sponte committimus, aut malo amore, aut timore malo: sicut e contra omne opus bonum aut fit bono amore, aut bono timore. Ut si aliquis uelit nos inducere ad hoc, ut falsum testimonium contra proximum dicamus, aut aliquid tale, promittit nobis multa: quibus si delectamur  et consentimus, ecce malo amore, id est cupidate praua accensi peccamus. Si autem gratia Dei tunc nos inspiramur, et cogitamus illud quod ipse proposuit nobis, exemplificandum scilicet: Quid prodest homini si totum mundum lucretur, anime uero sue detrimentum patiatur? Ecce per hanc Dominicam increpationem effectus mali amoris, id est, peccatum in nobis perit. Tunc ille uidens promissa sua contemni, forsitan ad minas se conuertit, et minatur nobis non tantum expulsionem, sed ipsam etiam mortem. Quod si tunc territi ei consentiamus, ecce timore malo humiliati peccamus. Si autem tunc gratia diuina interius roboremur, et quod ipse exemplandum proposuit, in mente habeamus, scilicet: Nolite timere qui corpus occidunt, animam autem non possunt occidere, et resistimus, et non peccamus. Melius est enim ut aliena iniquitas perimat carnem nostram, quam iniustitia perimat animam nostram. Et quantumcunque mundus promittit nobis iniustis,  multo plus dabit Deus iustis, cum dicit: uenite, benedicti Patris mei, et cetera. Et quantumcunque mundus minatur nobis iustis, multo plus minatur nobis Deus iniustis, quia dicturus est: Ite, maledicti, in ignem eternum. Et hoc est quod dicit: Incensa igni, id est peccata ardore praue cupiditatis commissa, et suffossa, id est, illa etiam peccata, que per humiliationem mali timoris committuntur. Et ideo suffossa dicuntur, quia murus qui suffoditur, humiliatur; utraque, inquam, hec genera peccatorum peribunt ab increpatione per uultum tuum facta, o Deus: hec quidem sententia beati est Augustini et aliorum complurium. Cassiodorus uero incensa igni eodem modo accipit, scilicet peccata illa que ardore mali amoris fiunt, suffossa uero ea peccata uocat, quecunque per insidias aut per dolum quasi infossa fiunt.

Fiat manus tua. Quando quidem tam utilis est increpatio tua, fiat ergo manus tua, o Domine, id est, semper adhereat correctio tua super uirum constituendum,  id est, ut constituatur unus uir perfectus, id est, Christus, caput scilicet et corpus. Super uirum dico dextere tue, id est, in quo apparebit dextera, id est, potentia tua. Et quem uirum accipiat, determinat dicens: Et super Filium hominis. Omnes enim portantes imaginem Filii hominis, quasi unus Filius hominis cum ipso sunt. Quem Filium hominis confirmasti quidem principaliter in capite: secundario uero etiam in membris tibi, id est, ad tuum honorem. uel aliter : Et ut perficiatur uinea plantata a dextera tua, et ut pereant in ea incensa igni et suffossa; ergo Domine fiat manus tua, id est, protectio tua super uirum dextere tue, id est, super omnem illum qui hoc uirium quod habet exercet in dextera, non in sinistra. Et specialiter, fiat manus tua super Filium hominis, qui est caput eorum. Non enim dedit ei Dominus spiritum ad mensuram. Super Filium hominis dico, quem tu confirmasti tibi, ut supra dictum est.

 Et non discedimus a te. Fiat manus tua, inquam, super uirum dextere tue, et super Filium hominis. Et ita nos qui prius discessimus a te, cum te propter aliud colebamus, non amplius discedimus a te, colentes propter te; quia tu nos mortificatos interius in peccatis, uiuificabis nos, in spiritualibus donis. Et ideo deinceps nomen tuum tantum, et non aliud inuocabimus. Ut autem hoc fiat, Domine Deus uirtutum conuersus ad nos, conuerte ad nos, etc.



IN PSALMUM LXXX. In finem pro torcularibus Psalmus ipsi Asaph quinta sabbati.



ARGUMENTUM.

Reditum populi de Babylone predicens, omnes ad gratiarum prouocat actionem. Torcularia autem titulo prenotauit, quibus uel ipsi afflicti, uel eorum sunt hostes attriti. Aliter uox apostolorum ad Pentecosten.  Item Arnobius in septuagesimo nono psalmo, uinea reparatur, et in octuagesimo pro torcularibus agitur: Exsultate Deo, quia resurrexit uinea eius, surrexit enim, quem exterminauit incredulus populus; ipsum utique exterminauit, qui dixit: Ego sum uitis uera.



EXPLANATIO.

Quinta sabbati, est quinta dies a sabbato, que a gentilibus dies Iouis, a nobis quinta feria uocatur, in qua dixit Deus: Producant aque reptilia animarum uiuarum, et uolatilia uolantia sub firmamento celi: mystice significans diuerse uirtutis uiros ex aquis baptismatis esse nascituros. Tituli ergo huius intentio talis est, ut in finem designet Dominum Christum; pro torcularibus, Ecclesiam persecutionibus examinatam; Asaph, congregationem: quinta sabbati, baptismum. Unde colligitur psalmum in Ecclesia Domini de regenerata congregatione esse locuturum. Hic enim Asaph ad historiam quidem loquitur Iudeis,  sed melius spiritualiter intelligitur a populo christiano. In prima parte Psalmi loquitur Asaph fidelibus, ut per organa diuersa musicorum personent laudes Domino pro perceptis sepe beneficiis. In secunda, uerba sunt Domini comminantis ne idola colant, sed ipse solus adoretur, qui remunerare soleat. In tertia Asaph reloquitur, arguens infideles cur fallaces exstiterint, quibus dona Domini sint copiose collata.



COMMENTARIUS.

Exsultate Deo adiutori nostro. Titulus est talis: In finem pro torcularibus quinta sabbati, psalmus ipsi Asaph: qui sic exponitur. Hec uerba referuntur in finem, que sunt psalmus cantatus ipsi Asaph, id est Dominice congregationi pro torcularibus in quinta sabbati. In torculari sunt duo, pondus scilicet, et pressura; et de pressura duo procedunt, oleum scilicet et amurca. Oleum scilicet in apotheca recondendum, et amurca in plateis conculcanda. In  quinta uero sabbati creauit Deus omnia reptilia aquarum: quia quinta die dixit, Producant aque omne reptile animarum uiuentium. Per reptilia autem creata in aquis significantur omnes aqua baptismatis regenerati. Quorum quidem alii digne uiuunt sacramento baptismatis, et hi designantur per oleum. Alii uero indigne uiuunt sacramento baptismatis; qui per amurcam intelliguntur. Et hi communiter sunt Dominica congregatio, cui propheta psalmum istum cantat pro torcularibus quinta sabbati, id est pro pressura intendenda et appetenda, quia necesse est omnes qui pie uolunt uiuere in Christo, pati persecutionem. Pressura dico separante res significatas per res creatas in quinta sabbati, hoc est eos ipsos, quibus ista cantantur. Qui enim digne uiuunt sacramento baptismatis, non subterfugiunt hic tribulari, quia non solum affliguntur interius, se ipsos abnegantes, sed etiam apud aquam contradictionis, ut psalmus dicit, probantur, id est, exterius affliguntur.  Qui uero indigne uiuunt sacramento baptismatis, illi quidem malunt hic delectari quam tribulari. Et hoc modo per pressuram in presenti separantur: in futuro uero penitus separabuntur, quando oleum in apothecam Dominicam eliquabitur, amurca uero eternaliter conculcanda eiicietur. Ecce lumen psalmi audiuimus, intremus, audiamus, gaudeamus, timeamus, fugiamus, appetamus: quia hec in psalmo inueniuntur. Alloquitur autem propheta prius oleum, dicens ita:

Exsultate Deo. Quasi dicat: Circa uos sunt qui exsultant mundo deceptori et desertori suo, quidam etiam uentri deo suo: uos autem, o uere dominica congregatio, exsultate Deo, id est, cum omni letitia aggratulamini Deo, non mundo, Deo, dico, adiutori nostro. Cum dicit adiutori nostro, nec ingratus est gratie, nec tollit arbitrii libertatem. Iubilate etiam Deo, qui uere Deus est Iacob, posterius nati, id est, populi gratie. Quasi dicat: quod poteritis explicare  clamate; quod uero non ualetis explicare, iubilate. Iubilus enim tanta mentis letitia est, quantam non sufficit explicare uerbis. Ecce quam manifeste ad pressuram, de qua titulus agit, inuitat cum dicit: Exsultate Deo, iubilate Deo. Qui enim uere Deo exsultat, tribulari non detrectat, imo desiderat, ut ad eum cui exsultat, perueniat.

Sumite psalmum. Quasi dicat: Et ut uere exsultetis, et iubiletis Deo, sumite psalmum, et date tympanum. Apostolus quasi reprehendens et dolens dicit in quodam loco: quod nemo communicauerit ei in ratione dati et accepti. Quid autem sit communicare in ratione dati et accepti, alibi aperte exponit dicens: Si nos uobis spiritualia seminauimus, nunquid magnum est si uestra carnalia metamus? Utique non similiter, et hic dicitur: Sumite psalmum, et date tympanum, hoc est accipite spiritualia, et date carnalia. Psalmus enim quia de superioribus est, pertinet ad spiritualia; tympanum uero quia de sicco corio fit, significat  carnalia. Et est dicere: Si auidi estis in spiritualibus suscipiendis, deuoti sitis in carnalibus erogantium. Quasi dicat: Accipite uocem nostram, exhortationem nostram; suscipite doctrinam nostram sanctam, et date manus uestras, hoc est, facite bona opera. Quod ideo facere debetis, quia psalterium iucundum est cum cithara, hec sunt duo diuersa instrumenta, quia psalterium sonat de superiori, cithara uero de inferiori. Et doctrina uerbi Dei desuper est, quia celestis est. Quare tale est, ac si dicat: Si exspectatis a nobis talia, non sitis pigri ad facienda nostra carnalia, hoc est operibus uestris uerbo Dei respondete. Quia psalterium iunctum cum cithara, est iucundum, id est, suaue melos reddit Deo.

Buccinate in neomenia tuba. Solitus fuit Isreliticus populus festiuitatem facere, et tubis buccinare in neomenia, id est, in noua luna. Neon enim interpretatur nouum, mene autem luna. Designatur autem per lunam innouatam, nostra mortalis et defectiua  uita, per gratiam renouata. Et est dicere: Et ut digne Deo exsultetis, buccinate ergo tuba in neomenia, hoc est, apertius et clarius et fiducialius nouam uitam predicate, non timentes strepitum ueteris uite. Et determinat quam neomeniam accipiat dicens: Buccinate in insigni die solemnitatis uestre. Insignis dies est totum tempus gratie, quod et solemnitas est summe letitie, scilicet dispositionis antique, reparationis noue, felicitatis eterne.

Quia preceptum in Isrel est. Ideo debetis buccinare tuba in neomenia, quia hoc est preceptum Isrel. Sicut enim preceptum fuit carnali Isrel carnaliter, ita spirituali spiritualiter; et si illi, multo magis isti. Et illud preceptum non est negligendum, quia neglectum est, et iudicium Deo Iacob attributum. Nam si negligitur ab aliquo, inde sequitur, ut Deus Iacob iudicet, id est, damnet eum. Cum enim carnalis Iacob propter carnale preceptum neglectum damnabatur, multo magis spiritualis si spirituale  preceptum negligat, damnabitur. Et ideo hoc preceptum est iudicium Deo Iacob, sicut etiam omnia alia: quia quicunque per legem peccauerunt, per legem iudicabuntur. Et uere ei est iudicium, quia ipse de se dicit: Ego in iudicium ueni in mundum.

Testimonium in Ioseph posuit. Hoc ideo addit, ut determinet: quia hic non agit de carnali precepto, quod illi populo factum est, et dicere: Illud idem preceptum quod factum est Isrel, posuit Dominus ut esset testimonium in Ioseph. Testimonium quidem damnationis neglectum, testimonium uero liberationis custoditum. Per Ioseph uero qui augmentum interpretatur, intellige priores omnes per fidem adauctos, de quibuscunque, uel quicunque, siue de Iudeis, siue de gentibus. Qui Ioseph cum exiret de terra Aegypti, audiuit linguam quam non nouerat. Sicut enim Apostolus ille de Ioseph et aliis fratribus propagatus, postquam de terra Aegypti exiuit, et per mare Rubrum transiuit, linguam quam non nouerat  audiuit, quia legem accepit; ita et iste spiritualis Ioseph postquam de terra Aegypti, id est, de tenebris peccatorum transeundo per aquam baptismatis rubricatam sanguine Christi exiuit, linguam quam non nouerat, id est, nouitatis precepta audiuit, ut sciret ubi iam cor habere deberet, scilicet, non in terrenis, sed in celestibus. Et per illam linguam diuertit ille qui testimonium posuit dorsum eius ab oneribus, hoc est, ipsum quasi multis oneribus sarcina peccatum incuruatum erexit. Et a quibus oneribus cum diuertisset, ostendit, dicens: Quia manus eius seruierunt in cophino. Cophinus est uas stercorarium, et ideo per cophinum concupiscentie carnales intelliguntur. Et est dicere: Manus eius seruierunt in cophino, id est, opera eius fuerunt in expletione carnalium concupiscentiarum, et carnalium desideriorum. Quod uere seruitus erat, quia omnis qui facit peccatum, seruus est peccati. Et ab his oneribus, id est, ab his mortuis operibus, liberauit ille eum qui dicit: uenite ad me omnes qui laboratis et onerati estis,  et ego reficiam uos. Ipse, dico, dicens ei ita:

In tribulatione inuocasti me, et liberaui te. Recognoscat se quisque conscientia, si deuote per mare Rubrum transierit, si cum fide linguam quam non nouerat audiuerit; attendat tribulationem suam, quia uere tribulatio magna premi peccatorum sarcina, quia conscientia releuata letatur. Ecce baptizatus es, et conscientia tua que heri premebatur, hodie gratulatur, et liberatus es in tribulatione. Memento enim tribulationis tue antequam ad baptismum accederes, quid sollicitudinum in corde gerebas, quid ieiuniorum promittebas, quid lacrymarum et orationum internarum, piarum, deuotarum exhibebas. Ecce omnes hostes tui occisi sunt, id est, omnia peccata tua deleta sunt. Et hoc modo, quia in tribulatione inuocasti me, liberaui te. Et te liberato, exaudiui te in abscondito tempestatis, scilicet, non in tempestate maris, sed cordis. Necesse est autem ut postquam aliquis exauditur in abscondito tempestatis,  probetur apud aquam contradictionis. Et ideo subdit: Probaui te apud aquam contradictionis; postquam enim credideris, et per mare Rubrum transieris; et exauditus fueris in abscondito tempestatis, et uiam Dei carpere ceperis, ecce restat adhuc aqua contradictionis, quia tunc insurgunt multi exagitantes te, multi deuocantes te, tunc minis, tunc blanditiis. Sed tu non erubescas predicare quod potes defendere. Non erubescas etiam inter blasphemos predicare quod credidisti. Si enim exauditus es in abscondito tempestatis, corde creditur ad iustitiam. Si autem probaris apud aquam contradictionis, ore confessio fit ad salutem. Hec autem aqua fere exsiccata est in hoc tempore. Tempore uero sanctorum apostolorum et aliorum institutorum Ecclesie fluxit abundantissime. Quando enim Samson petebat sibi uxorem ab allophylis, hoc est, Christus sol eorum  per predicatores suos petiuit sibi sponsam Ecclesiam de gentibus, tunc  leo frendens occurrit ei, sed factus est inter manus eius uelut hedus caprarum, id est, tanquam languidus peccator, et in ore ipsius mortui postea mel est inuentum, quia princeps gentium prius contradicentes et frementes, postquam conuersi sunt, leges et instituta pro Christiano nomine, quod prius impugnabant, protulerunt.

Isrel. Que a principio psalmi huc usque dicta sunt, ad oleum pertinuerunt; que autem sequuntur magis timenda sunt et cauenda, quia ad amurcam pertinent, audienda tamen sunt. Ut qui uideatur se esse oleum gaudeat; qui autem adhuc periclitatur, ne amurca fiat caueat. Et sic continuatur. Oleo quidem dixit: In tribulatione inuocasti me, etc. Amurce uero dicit hec que sequuntur: Populus meus, audi. Populum suum uocat, non quod obtemperaret iussionibus suis, sed quia initiatus sibi erat sacramento baptismatis, et aliis sacramentis; et quem populum suum accipiat, determinat dicens: Isrel  uidens Deum fide, et si non spe, audi me, et contestabor te, id est, cum aliis testem adduco, uel habeo huius rei, scilicet, quod si audieris me; id est, si obtemperaueris meis preceptis, et ea intenderis diligenter, deus recens, id est, fabricatus ex tempore deus, non erit in te, id est, in corde tuo, quia cognosces me uerbum Patri ceternum et consubstantiale. Homo enim recens; uerbum autem erit in principio apud Deum ipsi ceternum. Et ideo non cogitabis falsum Deum. Si enim falsum Deum cogitaueris, nunquam fictum Deum adorabis. Et hoc est quod sequitur: Neque adorabis Deum alienum.

Referendum est tam ad idola interiora quam ad exteriora. Diuersi enim diuersos fabricauerunt sibi deos et exterius et interius. Sed quanquam uarietas esset in errore, identitas tamen erat in uanitate; quod Samson significauit, quando uulpeculas multas per caudas colligauit, et faces ardentes ipsis caudis religauit, ut comburerent segetes Philistinorum.  uulpes sunt heretici quasi in cauernis, et insidiantes ut uulpes. De his uulpibus in Canticis canticorum dicitur: Capite nobis uulpeculas paruas. Tunc enim uulpecula, id est, hereticus capitur, quando de errore conuincitur. Has uulpeculas Samson, qui interpretatur sol eorum, id est, Christus, in cauda colligauit, quia in opinione dissentiunt, in fine tamen consentiunt, id est, in uanitate. Et quanquam sit in errore uarietas, in uanitate est identitas. Et ignem adhibuit, id est, errorem, quo alios decipere posset, adiecit. Ut comburerent segetes, id est, opera destruerentur, non amicorum, sed Philistinorum, id est, inimicorum, quos eos concessit ut eos deuocarent, et sibi consociarent.

Ego enim sum Dominus Deus tuus, qui eduxi te de terra Aegypti. Ideo si me audieris, non erit in te deus recens, quia ego sum, id est, quia mihi proprie conuenit, non fiet uel erit; sed sum propter eternum et incommutabilem statum. Cur ergo   uis adorare quod non est? De omni enim recedente Deo potest dici quia non est, quia fuit quando non fuit, et erit quando non erit. Et ideo deum alienum non adorabis, quia ego sum Dominus Deus tuus redemptione, Deus tuus creatione. Et  quia sum ego super omnia. Sed tamen quid tibi temporaliter prestiti? multum quidem. Quia eduxi te de terra Aegypti. Omnes quotquot credimus, de terra Aegypti, id est, de tenebris ignorantie educti sumus, et per mare Rubrum transiuimus, et linguam quam non noueramus audiuimus. Non ergo Deo simus ingrati, nec obliuiscamur Deum manentem ut fabricemus recentem. Sequitur:

Dilata os tuum, et adimplebo illud. Quasi dicat: Angustias patitur cor tuum propter falsum Deum, sed quia ego Dominus tuus et Deus sum, dilata ergo os tuum, credendo, amando, predicando, confitendo; et ego adimplebo illud. Interius os quidem adimplebo fide et dilectione, exterius uero confessione et predicatione.

 Et non exaudiuit populus. Quasi dicat: Ego quidem sic eos uocaui, sic admonui, et tamen populus meus qui debuit esse meus, non audiuit uocem meam, id est, non obtemperauit sanctis iussionibus meis. Ecce quomodo fluit amurca. Et ideo dico non audiuit quia non intendit. Quis? cui? Isrel mihi. O infelix anima, cur non intendis illi a quo es creata, reuocata, a peccatis abluta, et in specie deducta.

Et dimisi eos secundum desideria cordis eorum. Ecce congrua, ecce ultio diuina. Ipsi, inquam, non audierunt me, et ego rependi eis quod iustum fuit, scilicet, dimisi eos secundum desideria cordis eorum, hoc est, traditi sunt in reprobum sensum, ut faciant que non conueniunt, quapropter ibunt, id est, cadent et fluent in suis adinuentionibus, non stabunt in meis.

Si populus meus audisset me. Nunc quidem quia me non audierunt, dimisi eos. Si autem populus  meus qui debuit esse audisset me. Et quid sit audire eum exponit dicens: Si Isrel ambulasset in uiis meis, hoc est, si delectaretur in preceptis meis, ego humiliassem inimicos eorum et intrinsecus et extrinsecus, pro nichilo reputandos forsitan. Istud forsitan non dubitatiue ponitur, sed comminatiue, quantum ad illos qui ostenderunt se dubitare de eius potentia, per hoc effectum, quia non audierunt uocem eius, sicut et nos seruo rebelli comminando dicimus: Forsitan adhuc apparebit quod ego sim Dominus tuus. Et quod dixit: Humiliassem inimicos eorum, ut euidentius sit, equipollenter repetit dicens: Et super tribulantes eos misissem manum meam. Tribulantes enim uocat eosdem quos prius inimicos. Misissem autem manum meam super illos, idem est quod humiliassem.

Inimici Domini. Ecce regreditur prophetando, quasi dicat: Dominus quidem ita et ita illi populo locutus est, sermo autem eius non cepit in eis, quia cum deberent esse amici, facti sunt inimici, peiores exstiterunt  omnibus aliis inimicis, quia cum alii inimici nichil promiserunt, ipsi mentiti sunt, quia promiserunt, et in cunctis fefellerunt. Melius enim est non promittere, et fallere. Et quia hoc fecerunt, ideo merito tempus eorum erit in secula. Ellipsis est cum dicit: Tempus eorum. uult enim intelligi quod tempus damnationis et perditionis eorum erit in secula, id est, eternaliter damnabuntur. Habent quidam librorum In seculo, iuxta quod sic dicitur: Quia inimici Domini mentiti sunt ei, ideo tempus eorum, quod ipsi appetunt, id est, delectatio eorum erit mihi in hoc presenti seculo. Unde sequitur quia cito in eternum damnabuntur. Et merito quia ille quem fefellerunt omnem humanitatem et misericordiam eis impendit.

Et cibauit illos ex adipe frumenti. Id est, ex intima medulla frumenti, quia refecit eos mysterio sue Incarnationis, et aliis interioribus doctrine sancte mysteriis. Et etiam saturauit eos melle manante de  petra, petra autem erat Christus. Per mel uero quod pontificatum obtinet dulcedinis intellige cognitionem eterni uerbi. Et est dicere: Quia usque ad saturitatem, id est, plenarie imbuit eos cognitione etiam uerbi, que excellit omnem scientiam.



IN PSALMUM LXXXI. Psalmus Asaph.



ARGUMENTUM.

Culpantur hi qui declinant in malitiam, et inter iurgantes equi iudices esse dissimulant. Aliter uox Ecclesie de Iudeis.



EXPLANATIO.

Asaph indicat Synagogam, qui Dominum Saluatorem corporea quoque presentia meruit intueri. Asaph contra Iudeos de Christi aduentu per totum loquitur psalmum. In prima parte commonens eos Deum in eorum medio constitisse, ideo non debere  illos consortium suscipere peccatorum. In secunda admonet ut intelligant ipsum esse Christum, qui in assumptione carnis pauper et egenus esse uidebatur. In tertia dicit eos honoratos, ut filii Dei fierent, sed ipsos in mortis laqueos suo uitio corruisse.



COMMENTARIUS.

Deus stetit in Synagoga. Psalmus Asaph. Fideles de priori populo preuidentes per spiritum tempus uisitationis et Dominice Incarnationis, exhortantur posteros suos in hoc psalmo, ne ita iniuste iudicent, et deprauent causam heredis, sicut fecerunt seruis ad uineam premissis. Et manifeste ostendunt eis in hoc psalmo, in primo uersu tempus uisitationis, et dominice Incarnationis, quia stare, sedere, ire, et huiusmodi situs corporalium rerum tantum sunt, non incorporalium. Et est dicere: Deus deorum, id est, per quem omnes illi qui non per naturam, sed per gratiam Dei fiunt, deificantur. Ipse quidem inuisibilis  in suis, factus uisibilis in nostris. Stetit  in Synagoga. Synagogam ideo ponit, quia de gente illa natus fuit. Inde Dauid, de Dauid Maria, de Maria uero Christus. Et bene dicit Stetit, quia peccatum non fecit, nec inuentus est dolus in ore eius. Non autem  otiose stabit, quia ipse stans in medio, id est, in aperto. Iuxta illud: Post hec in terris uisus est, et cum hominibus conuersatus est. uel in medio, id est in communi, quia uenit non tantum propter salutem Iudeorum  sed etiam propter omnium saluationem. Deus, inquam, ens in medio diiudicat deos, id est, discernit illos qui se faciebant deos, alios assumendo, alios repellendo. Ipse, dico, ita dicens eis: Usquequo iudicatis iniquitatem? Quasi dicat: Si iudicastis iniquitatem usque sub aduentum illius, qui lux est cordis, an adhuc etiam iudicabitis? Et item: Dedi legem, uos acriter restitistis. Seruos ad uineam misi, alios contumeliis affecistis, alios eiecistis  et occidistis. Nunquid etiam hereditatem occidetis? Hoc dixit maioribus: uos subditi, usquequo tacendo, non resistendo facies peccatorum sumitis? id est, uultis imitari prelatos illos peccatores uelut innocentes? Qui enim uult alicui assimilari, quasi faciem illius induere querit; ideo hoc dicit plebi, quia in Euangelio dicitur quod maiores tenebant plebem. Unde constat quia plebs mortem Christi posset prohibere. Et quisquis quod prohibere potest non prohibet, uere consensum prebet.

Iudicate egeno et pupillo. uos, maiores, non debetis iniquitatem contra Christum iudicare, neque uos, minores, consentire, quia nonne ipse pro nobis esuriuit, pro nobis sitiuit uelut egenus? et qui in celo erat sine matre, nonne pro nobis in terra uoluit esse sine patre ut pupillus? Et nonne ad uos clamauit et clamabit: Discite a me quia mitis sum et humilis corde? et nonne qui diues erat in se pauper factus est, ut nos sua paupertate ditaret? Iudicate ergo uos, maiores, egeno et pupillo, id est, ad honorem illius propter  uos egeni et pupilli, et illum propter humilem et pauperem iustificate, id est, iustum credite, iustum predicate. Non uos ipsos propter uos tantum diuites et superbos, hoc, inquam, facite, maiores, uos autem, minores, eripite quedam in illum propter uos pauperem, et liberate illum propter uos egenum de manu peccatoris principis. Timebant enim plebem, ut dictum est. Et sic adeo reprehendendi, qui tacendo et non resistendo consenserunt, quod fiet illis qui ipsum nefas perpetrauerunt.

Nescierunt neque intellexerunt. uox est Asaph. Quasi dicat: Dominus quidem illis et maioribus et minoribus ita locutus est, non autem cepit sermo eius in eis, quia ipsi nescierunt, id est, nescientes fuerunt. Si enim cognouissent, nunquam Dominum glorie crucifixissent. Neque intellexerunt, id est, non intelligenter in opera eius iuerunt, quia si intelligerent, non Barrabam liberari peterent, Christum uero crucifigi. Et ideo non intellexerunt, quia ambulant  in tenebris, id est, quia delectantur in loco et in gente et in aliis terrenis, que sunt causa quare tenebrosi, id est, nescientes sint. Non, inquam, intellexerunt, sed tamen intelligere potuerunt, quia tam manifesta signa in eius passione data sunt, per que satis patuit ipsum esse Deum. Quod quia cum hec dicerentur futurum erat, futurum quoque enuntiat dicens: Omnia fundamenta terre mouebuntur. Quando enim tota terra per terre motum concussa est, tunc etiam fundamenta eius mota sunt. uel aliter: Ipsi quidem non intelligent, sed tamen possent, quia alii remotiores hoc intelligent. Nam omnia fundamenta terre, id est, omnia ea in quibus terreni fundantur, ut dignitates, diuitie, potestates et similia, mouebuntur, id est, a multis contemnentur. Predicata enim noua uita et resurrectione etiam contempta est felicitas terrena. uel aliter: Ipsi ambulant in tenebris, quia malunt perdere innocentiam quam gentem et patriam. Sed tamen nichil eis proderit, quia omnia  fundamenta terre illius mouebuntur, id est, auferentur ab eis a romanis principibus.

Ego dixi. Item uox Domini illos alloquentis. Et sic continuatur: Deus, inquam, in medio diiudicat deos, dicens eis ita: Ego solus ad hoc potens et idoneus dixi uobis quia dii estis, id est, dii potestis esse, si feceritis que ego precipiam uobis. Et omnes, ut nullum excipiam, potestis esse filii excelsi, filii quidem per adoptionem, et dii per gratiam.

uos autem sicut homines moriemini, et sicut unus de principibus cadetis. Quasi dicat: Ego quidem celestia uobis promisi, et ad summa uos uocaui, uos autem in infima descenditis, quia in uos minores moriemini in anima per deceptionem maiorum, sicut homines, id est, primi parentes, per deceptionem diaboli mortui sint, et uos maiores cadetis per primam elationem, sicut unus de principibus, id est, de angelis qui principes hominum sunt, quos regunt, per propriam elationem cecidit, cum dixit: Ponam  sedem meam ad Aquilonem, et ero similis Altissimo.

Surge, Deus. Ecce loquitur Asaph in persona sua. Quasi dicat: Ipsi quidem malunt deprimi ad ima, quam uocari ad summa: tu autem, Deus, fac quod tuum est. Morere, scilicet inter manus iniuste iudicantium: et exsurge ut Deus ad iudicandum. Morere quidem ex infirmitate, et surge in uirtute, et iudica terram, id est, damna illos terrenos, non tantum exterius dissipando, sed interius excecando. Et uere ita facies, quando tu, illis repulsis, hereditabis, id est hereditatem obtinebis in omnibus gentibus. Ex parte enim cecitas in Isrel contigit, ut plenitudo gentium intraret. uel aliter: Surge Deus, et terram illam que tumuit contra te, cum te damnaret, cum crucifigeret, iudica, id est, humilia in parte, ut qui prius uoluit precedere, sequatur. Et uere ita erit, quoniam tu per illos humiliatos per totum mundum ad predicandum sparsos hereditabis in omnibus gentibus. In omnem enim terram exiuit sonus eorum, et in fines orbis terre uerba eorum.



IN PSALMUM LXXXII. Canticum psalmi Asaph.



ARGUMENTUM.

Contra gentium perfidiam deprecatur, que Machabeorum gloriam inuidentes, religiose cepta destruere cum totius populi interitu conabantur. Aliter uox Ecclesie ad Dominum de Iudeis, et de uitiis hominum.



EXPLANATIO.

Canticum psalmi est, cum organo precinente subsequentes et emula organo uox oris auditur, canentis modos psalterii modulis imitata uociferis. Quia uero canticum mystice diuine sapientie contemplationem, psalmus autem qui manibus fit, operis perfectionem demonstrat: canticum psalmi merito uocatur, cum bonorum operum efficientie, scientia et doctrina coniungitur. Iuxta id quod dictum est: Desiderasti sapientiam, serua mandata, et Deus prebet illam tibi. Cuius  rei exemplum in Centurione Cornelio mirifice claruit. Quid uero psalmus cantici sit, quidue significet, in undetricesimo psalmo iam dictum est. Asaph qui multa iam superius de Domini incarnatione predixerat, nunc in primo membro de aduentu eius secundo dicturus est, expetens, ut quomodo in fine seculi inimici eius per Antichristum nimis erigendi sunt, ipsius cito debeat ueniri iudicium, ne grauissimi hostis diuturna licentia cunctam uastare possit Ecclesiam. Secundo membro in eos qui per similitudines quasdam nominum supplicat, uindicari correptionis uoto, non maledictionis instinctu.



COMMENTARIUS.

Deus, quis similis erit tibi? ne taceas, neque compescaris, Deus. Canticum, id est, hec aggratulatio est psalmi, id est, laudis Asaph, quia Asaph in hoc psalmo, id est in hac laude, que uere laus Dei est, quia destructio maligni exercitus per ipsum facta hic commemoratur. Cantat, id est, aggratulatur;  non enim defuerunt de populo illo qui intelligerent habentes fidem que postea reuelata est. Hi ergo per spiritum preuidentes, quod ille qui prius per infirmitatem ueniens occultus; quia iudicandus multis assimilari uoluit, in tantum quod etiam cum iniquis reputatus fuit. Et quia multa opprobria tulit, et nobis patientiam reliquit, sic tandem sit manifeste uenturus, quod nullus etiam piorum ei assimilabitur. Et tunc sit nos iudicaturus, et ab opprobriis cunctis liberaturus; hec, inquam, preuidentes aggratulantur, et ad idem nos exhortantur, et cantant, ita dicentes: O Deus ueniens occultus, etiam cum iniquis reputatus fuisti; cum autem ueneris manifestus, quis etiam piorum erit tibi similis? utique nullus, quia tunc etiam angeli trement. Ne ergo tunc taceas, neque compescaris, tu qui uere apparebis Deus, sicut prius fecisti, cum uidebaris infirmus. Quandiu enim in infirmitate positus fuit, precepta quidem dedit, sed a uindicta tacuit. Potentiam quoque  sue diuinitatis compescuit, quando carnem in quam seuirent, inimicis opposuit. Nisi enim se compescat, quando caperetur, teneretur, crucifigeretur. Illo enim respondente, Ego sum: illi qui eum querebant, retrorsum abierunt et ceciderunt. Cum autem uenerit in manifesto, tunc utique non tacebit a uindicta, nec reprimetur eius potentia.

Quoniam ecce inimici tui sonuerunt, et qui oderunt te extulerunt caput. Super populum tuum malignauerunt consilium, et cogitauerunt aduersus sanctos tuos. Quia duo premisit, duo etiam reddit. Quasi dicat: Ideo ne taceas tunc, quoniam inimici tui prius non tacuerunt, sed sonuerunt contra te et tuos, ideo potius ponit, sonuerunt quam, tacuerunt; quia tacere non dicitur nisi post locutionem, quod autem irrationabiliter dicitur, non est dicendum locutio, sed sonus. Et ideo ne compescaris tunc, quia qui oderunt te, extulerunt caput, id est nimis superbe erexerunt se contra te et tuos. Nunc caput pro mente accipitur. Si autem ad nouissima tempora hoc referre uelimus, per caput  Antichristum accipere possumus. De quo dicit Apostolus: Quod extollitur super omne, quod dicitur, aut quod colitur Deus. Et ecce  quomodo sonuerunt, quomodo caput extulerunt; scilicet quia consilium malignauerunt, id est malignum consilium inuenerunt super populum tuum, et ideo consiliati sunt, quia prius cogitauerunt aduersus sanctos tuos. Quid autem ualuerunt aduersus illos qui dicere nouerunt: Si Deus pro nobis, quis contra nos? Nihil utique.

Dixerunt, uenite. Malignauerunt, inquam, consilium, et post consilium dixerunt alter ad alterum: uenite et disperdamus de gente nostra eos despectione. Quasi dicat: uiles, abominabiles, et ita disperdamus quod non memoretur, id est, quod nec in memoria ultra habeatur, hoc nomen Isrel secundum fidem, non secundum carnem, id est, christianum nomen.

Quoniam cogitauerunt unanimiter. Ideo hoc dixerunt omnes, quoniam prius unanimiter, id est, omnes hoc  cogitauerunt. Et quia omnes cogitauerunt, ideo simul, id est, omnes disposuerunt testamentum, id est, pactum predictum scilicet: uenite disperdamus eum, etc. Testamentum enim non solum uocatur illud quod ualet mortuis contestatoribus, sed etiam quodcunque pactum quod homines paciscuntur inter se. Disposuerunt, inquam, testamentum, et hoc aduersus te et tuos. Qui autem hoc fecerunt? tabernaculum scilicet, id est, militie Idumeorum, et Ismelite cum ceteris sequentibus. Ecce collectio maligni exercitus, qui populum Dei persequitur. Per interpretationes ergo nominum, quanta malitia sit singulorum uideamus. Idumei interpretantur sanguinei, siue terreni. Per Idumeos itaque intelliguntur illi, qui non ex Deo, sed ex sanguinibus et ex uoluntate carnis, hoc est qui non spiritualiter, sed carnaliter nati sunt, et concupiscentiis carnis, et terreno desiderio dati sunt. Ismelite uero obedientes sibi interpretantur. Obedientes autem sibi qui rectius dici possunt, quam quidquid  carnalis animus suggerit, implere satagunt. Sequitur:

Moab et Agareni, Gebal et Ammon et Amalech, et alienigene cum habitantibus Tyrum. Moab interpretatur ex patre: quia per abusionem legis ex auo et sorore natus est. Dicitur etiam abutens lege, et ideo per eum abutentes lege tam naturali quam scripta intelliguntur, de quibus patet, quod uere utentibus lege sunt contrarii. Agareni interpretantur proselyti, uel aduene. Proselyti autem dicebantur, qui de gentilitate in ritus Iudeorum conuertebantur, et intelliguntur per istos illi, qui occasione nocendi alieno et aduentitio animo in populo Dei conuersantur.

Gebal uana uallis interpretatur. uallis est humilitas superba; quidam enim humilitatem exterius simulant, et superbiam in corde gestant, in quibus multiplex est iniquitas, quia simulata iniquitas, duplex est iniquitas. Ammon populus meroris, uel populus turbidus interpretatur; et ideo per Ammon illi  intelliguntur, qui de amissione temporalium nimis contristantur, aut de adeptione nimis inflantur. Amalec lingens terram interpretatur: quare per Amalec terrena appetentes et amantes designantur. Alienigenas pro Philistheis uel allophylis posuit, qui interpretantur potione cadentes: per hos ergo intelliguntur illi, quos ebrietas carnalis delectationis penitus infatuauit, et excedere se fecit.

Tyrus Hebraice dicitur Sor, et Sor interpretatur tribulatio uel angustia. Possunt ergo per Tyrum accipi illi, de quibus Apostolus dicit: Tribulatio et angustia in omnem animam hominis operantis malum. Habitantes uero Tyrum illi dicuntur, qui studiosi et perseuerantes in operibus tribulationis et angustie sunt.

Etenim Assur uenit cum illis. Ideo hi omnes aduersus te, Domine, testamentum disposuerunt, quia principem malum habuerunt. Nam Assur uenit cum illis ut dux eorum. Per Assur populum illum intelligere possumus, qui persecutor Isrelitici populi  fuit, iuxta illud: uirga furoris mei Assur. Ipse uero non intellexit. Intelligitur diabolus, qui operatur in filiis diffidentie, tanquam in uasis suis ad oppugnandum populum Dei. Dicitur autem a quibusdam, quod Assur affligens uel elatus interpretatur. Auctoritatem uero huius interpretationis non audiuimus. Sequitur:

Et facti sunt omnes quos Assur adduxit, filiis Lot in adiutorium: quia sunt instrumenta filiorum Lot, id est, filiorum declinationis. Lot enim declinans interpretatur. Et declinatio a ueritate angelos apostatas quasi generauit, qui malis hominibus utuntur, uelut armis ad infestandum populum Dei corporaliter, quem et ipsi persequuntur spiritualiter.

Fac illis sicut Madian. Hoc dicit non optando Asaph, sed prophetando, non orando, sed predicendo. Quasi dicat: Predicti omnes aduersum te et populum tuum uenerunt: tu autem, Domine, fac  illis sicut fecisti Madian, scilicet ut sicut Madian a carnali Isrel destructus est, ita et ipsi a spirituali Isrel, id est, a populo tuo destruantur et pereant, sicut Iabin et Sisara perierunt.

Madian interpretatur declinans iudicium. Declinantes autem iudicium sunt, uim rationis non attendentes; et ideo irrationabiliter agentes, ut qui creaturam creatori, terrena eternis preponuut, et hi tales merito destruuntur. Sisara quidam princeps Madianitarum fuit, qui cum fugiens in tugurio cuiusdam muliercule lateret, et obdormiuisset, illa clam eum clauo et maleo accessit, et terre affigens interfecit. Interpretatur autem Sisara exclusio gaudii, et intelliguntur per eum tantum hi qui gaudium in terrenis querunt, uerum autem gaudium a se excludunt.

Iabin quoque princeps Madianitarum in torrente Cisson interfectus fuit, et interpretatur Iabin sapiens. Qui uero sapiens? scilicet ille de quo Apostolus:  Ubi sapiens, ubi scriba? hoc est sapiens in generatione sua, qui potius dicendus est insipiens, quia prudentia carnis mors est. Per torrentem uero siccitas intelligitur, quia torrens proprie dicitur locus, ubi aqua prius fluxit, modo est siccus. Cisson autem duritia eorum interpretatur, siccitatem autem sequitur duritia. Et hi qui carnaliter sapiunt, id est, sicci sunt, quia doctrina Dei non irrigantur: et ideo duri, id est, immisericordes sunt, in hac siccitate sua et duritia pereunt. Sequitur:

Disperierunt in Endor. Endor historialiter quidam fons est, ubi plures de Madian perierunt, et interpretatur fons generationis. Per Endor itaque significantur illi, qui in fonte generationis, id est in carnali genitura sua permanent, et ad gratiam regenerationis non accedunt, qui omnes merito dispereunt. Sequitur:

Facti sunt scilicet dispereuntes in Endor, et alii predicti ut stercus terre, id est, sicut stercus quod  putrescit in terra. Quia computruerunt uelut iumenta in stercore suo, uel facti sunt ut stercus terre, id est uelut putredo terre: quia nichil nisi carnalis fecunditas processit ab eis. Aedificia enim erexerunt, opes multas collegerunt, et similia que carnis tantum sunt, studuerunt facere. uel aliter: Facti sunt ut stercus bone terre, id est bonam terram fecundam fecerunt, quia pro eorum damnatione boni studiosiores et cautiores effecti sunt. Iuxta illud: Letabitur iustus cum uiderit uindictam, manus suas lauabit in sanguine peccatoris.

Pone principes eorum sicut Oreb et Zeb, et Zebee et Salmana. Quia facti sunt stercus terre, ideo, Domine, pone  principes eorum sicut deposuisti Oreb, et Zeb, et Zebee, et Salmana. Oreb interpretatur siccitas et ideo per Oreb intelliguntur sicci, id est steriles in operibus bonis, qui sunt sine aspersione affectionis et caritatis. Zeb lupus interpretatur: per lupum uero rapaces intelliguntur, qui, ut ait Apostolus, regnum Dei non possidebunt. Zebee  interpretatur uictima lupi; hoc sunt illi in quibus maxime delectatur diabolus, et qui cibus sunt serpentis. Serpenti enim dictum est: Terram comedes. Salmana umbra commotionis interpretatur. Hoc sunt illi qui aliquando sub umbraculo quodam esse, et a uitiis cessare uidentur, sed statim relabuntur in ea: quia ita instabiles sunt uelut umbra a uento commota. Ad tempus enim credunt, et in tempore tentationis recedunt.

Omnes principes eorum qui dixerunt: Hereditate possideamus sanctuarium Dei. Ita dico ut deponas principes illorum, ut et omnes et sicut rotam eos ponas, hoc est quod dicit: Omnes principes illorum scilicet superiorum, qui dixerunt, id est qui hoc dicere presumpserunt: Possideamus sanctuarium Dei, id est, populum Dei qui se sanctum facit pro hereditate, hoc ipsum deuocemus, et nobis consociemus, ut doctrinis nostris tanquam eum excolamus: illos, inquam, omnes, Deus meus, pone ut rotam, et sicut  stipulam ante faciem uenti. Rota a posterioribus surgit, et in anteriora deprimitur, sic et hic dicitur: Pone illos III rotam, id est, ita crescant in terrenis, que posteriora dicuntur, ut ipsum incrementum sit eis ad deiectionem, et ad defectum in anterioribus, id est, in eternis; prosperitas enim stultorum perdet eos. Stipula quoque, que leuis est et arida, facile tollitur a uento; sic et hic dicitur non optando, sed prophetando: ut illi sicut stipula ante faciem uenti, id est, facile omni uento doctrine circumferantur, et ad omnes tentationes sint inconstantes.

Sicut ignis qui comburit syluam, et sicut flamma comburens montes: ita persequeris illos in tempestate tua, et in ira tua turbabis eos. Quasi dicat: Hec inquam facias illis in presenti; in futuro autem persequeris illos in tempestate tua, et turbabis eos in ira tua. Tempestatem dicit uim magnam illam discretionis, que in illa magna tritura separabit grana a paleis, agnos ab hedis. Ira uero est ista ratio uindicte,  que quanquam patientibus ira uideatur, ipse tamen non irascetur, quia de eo dictum est: Tu, Domine Sabaoth, omnia cum tranquillitate iudicas. Persequeris, inquam, et turbabis ita, id est, cum tam ualida ui, sicut ignis ille ualidus est, qui comburit syluam, et sicut flamma illa que comburit montes. Ubi enim ignis maiorem materiam habet quam in sylua, ibi ualidior est. Item flamma in editioribus locis, ubi uentus preualet, maiores uires habet. uel aliter: Persequeris illos, et turbabis ita fortiter, sicut merito eos debet turbare ignis, id est furor tuus, qui comburit, id est, punit in eis syluam, id est sterilitatem; loca enim syluestria sunt sterilia. Et sicut flamma, id est, ira tua, comburens in eis montes elationis. Quod est dicere: ita grauiter punies eos, sicut merito puniendi sunt illi, qui ab omni iustitia sunt uacui, quod per syluam notatur: et qui omni superbia sunt repleti, quod per montes intelligitur.

Imple facies eorum ignominia: et querent nomen tuum, Domine. Dico quia persequeris et turbabis eos  in futuro. Quorumdam autem qui respicere uolunt, imple facies eorum ignominia, hoc est infamia; hoc est, fac eos recognoscere quam infames fecerint eos apud te peccata, ut peniteant. Et uere facies, quia, o Domine, conuersi ad te, qui prius querebant nomen suum, querent nomen tuum propter se tantum, non propter aliud. Qui autem  id nolunt, erubescant tandem uere dicentes: Nos insensati estimabamus uitam illorum insaniam, etc. Et conturbentur per districtam sententiam conturbatione eunte in seculum seculi, id est, eternaliter, et in illa turbatione confundantur, id est, confusibiles se recognoscant, et tamen in eadem confusione pereant. Penitebunt enim, sed infructuose; et ideo  hec eis contingant, ut qui nunc cognoscere nolunt, saltem tunc cognoscant quia hoc nomen Dominus tibi soli proprie conuenit. In te enim solo uerum est dominium, quia tu non indiges seruo, ut Psalmista testatur dicens: Bonorum meorum non indiges.  Et cognoscant etiam quia tu solus es altissimus, id est, potentissimus in omni terra tam damnando quam saluando. Non enim impotentior es in damnatione malorum quam in remuneratione bonorum.



IN PSALMUM LXXXIII. In finem pro torcularibus filiis Core, psalmus.



ARGUMENTUM.

Reuersos de Babylone predicit quasi loca omnia circuire, ac recordari prisce solemnitatis, desideratorumque per multos annos locorum uix aliquando posse consideratione satiari. Aliter uox Christi de Ecclesia.



EXPLANATIO.

Tres pro torcularibus, id est, sancte Ecclesie passionibus psalmi titulantur, octauus, octuagesimus, et octogesimus tertius, ubi octonarius et octogenarius  numerus spem future resurrectionis cum denario uite eterne significant, que Ecclesiam post pressuras qua cella uinaria post torcular exceptura est; et hic est finis ille beatissimus, qui cunctis que pro torcularibus sunt prescriptionibus inseritur; quod autem octogesimus tertius extremus est psalmus, qui pro torcularibus prenotatur, hoc ostendit in uisione sancte Trinitatis resurrectionem Ecclesie consecrari, quando uidebatur Deus deorum in Sion. Filii Core, filii crucis sunt, ut supra dictum est; uel, sicut Arnobius exponit, cum in priore psalmo confusi fuerint, et experierint qui, occupare uolentes sanctuarium Dei, dabant fastidium caritatis, ceterarumque uirtutum impedimenta gignebant, regnante in nobis Domino, qui eramus filii Core preuaricatoris, hoc malo patre a terra deuorato Dei filii efficiamur; et qui ante ignem alienum a Deo libidinis et auaritie ferre cogitauimus, nunc igne amoris diuini succensi dicimus: Quam amabilia sunt tabernacula  tua, Domine uirtutum? hunc Arnobii sensum uidetur iuuare, quod primo, secundo et tertio loco, ubi filii Core prescribuntur, intellectus simul adnectitur; sed et ipso tertio loco quasi diligentiori examinatione correptis Core filiis, ita scribitur: Pro his qui commutabuntur filiis Core ad intellectum. Filii Core in prima fronte psalmi inestimabile sibi desiderium demonstrant Ecclesie. Secundo modo beatum esse profitentur, cui Dominus prestat auxilium, eumque ad confessionis facit gratiam peruenire. Tertio multo prestantius dicunt esse, in domo Domini abiectum habitare, quam peccatorum tabernacula cum quibuslibet mundi honoribus introire.



COMMENTARIUS.

Quam dilecta tabernacula tua. Pro torcularibus filiis Core psalmus. Intitulatur psalmus iste pro torcularibus; sed quia nichil sequitur in psalmo de torculari uel de lacu, aut de ceteris instrumentis uisibilium  torcularium, uult nos Spiritus Dei querere et intelligere alia torcularia. Quid ergo in uisibilibus torcularibus fiat recordemur, ut quomodo idem fiat in spiritualibus, id est, in Ecclesiis Dei, recognoscamus. Uua pendet in uite, et oliua in arbore, pro quibus duobus fructibus solent torcularia parari. Et dum uua pendet in uite, et oliua in arbore, fruuntur libero ere. Nec ante expressionem est uua uinum, aut oliua oleum. Sic sunt homines, quos Deus predestinauit conformes fieri imaginis Filii sui, qui precipue in passione magnus botrus est expressus. Isti ergo homines antequam accedant ad seruitutem Dei, fruuntur in hoc seculo deliciosa libertate, tanquam uua libero ere dum pendet in uite. Sed quia scriptum est: Fili, accedens ad seruitutem Dei, sta in iustitia, et tremore, et timore, et prepara animam tuam ad tentationem, quisquis ad seruitutem Dei accesserit, recognoscat se ad torcularia uenisse. Contribulatur enim, conteritur, comprimitur, exuitur carnalium desideriorum integumentis tanquam uinum a  uinaceis. Sed quia hoc non fit nisi depressura, ideo Ecclesia presentis temporis dicuntur torculari; additur in titulo Filiis Core, quia qui sunt in torcularibus, filii sunt Core. Core enim interpretatur caluus. Caluus enim dicitur Christus, in loco Caluarie crucifixus; et filii Christi dicuntur imitatores passionis, ergo torcularia sunt Christianorum. In torcularibus autem, id est, in pressuris constituti, ad hoc tribulamur, et ad hoc conterimur, ut obliuiscamur amorem mundanorum, et deponamus amorem rerum terrenarum, et attendamus peregrinationem, tribulationem, tentationem et multiplicem laborem, et incipiamus querere requiem que non est huius uite, id est, requiem sine fine et sine labore. In pressuris ergo constituti hanc uocem edamus, et desiderium nostrum premittamus, dicentes:

Quam dilecta tabernacula tua! Domine uirtutum; concupiscit et deficit anima mea in atria Domini. Cor meum et caro mea exsultauerunt in Deum uiuum. Tabernaculum  aliquando dicitur presens Ecclesia, et proprie, quia in ea ad tempus militatur; aliquando etiam ponitur pro celesti aula, ubi sine fine militatur et habitatur, uelut hic. Et est dicere: Domine etiam uirtutum supercelestium, aut uirtutum, id est, exercituum per uim agentium. Tabernacula tua superna quam dilecta! id est, quam dulcia sunt, et quam iucunda! Iste qui hic loquitur iam erat in quibusdam tabernaculis Domini, ubi erat tribulatio, angustia et pressura; et desiderabat, suspirabat, et quodammodo per carnale desiderium diffluebat in illa tabernacula, ubi nulla est pressura. Et ideo sequitur: Anima mea concupiscit, et concupiscendo deficit a se, ut proficiat in te ita, quod pertingat in illa atria Domini; atria ubi nulla est pressura. Nam et uua deficit a se in torculari in uinum, de torculari in lacum, de lacu in cellarium, ubi in magna quiete seruatur. Et hic desideratur, ibi capitur; hic suspiratur, ibi letatur; hic gemitur, illic gaudetur.

 Et sicut metuendum est, dum uua est in torculari, ne a feris uel ab auibus comedatur, sic iste qui hic loquitur in tristitia erat et magno timore, dicens: Concupiscit et deficit anima mea. Nondum enim habebat quod desiderabat, sed tamen non sine gaudio erat. Gaudebat enim in spe, etsi nondum in re. Sicut ait Apostolus: Spe gaudentes, in tribulatione patientes, cum omni patientia exspectantes. Toleretur namque quod differtur, quia cum uenerit, non aufertur.

In quo autem gaudio esset, subsequenter ostendit dicens: Cor meum, id est, anima mea, quia iam in uanitate eam non accipio, et caro iam mea, quia non concupiscit aduersus Christum, attendentes multiplicem defectum suum, exsultauerunt, id est, exsultando per spem iuerunt in Deum uiuum, id est, in illum diuinum habitum immortalitatis et impassibilitatis, ubi nulla miseria, nullus defectus, et ubi uere uiuit; hic enim non uere uiuit, ubi una tantum hora nascendi, cetere moriendi.

 Etenim passer inuenit sibi domum, et turtur nidum, ubi ponat pullos suos. Duobus premissis, duo alia reddit in similitudinibus auium. Et animam dicit passerem, propterea, quia passer querula auis est, et cauta a laqueis, et exercet se in pennis. Et anima que hic ingemiscit, attendendo tristitiam et laborem peregrinationis, et cauet sibi a deceptionibus diaboli, non acquiescendo concupiscentiis carnis, et que exercet se in pennis, quibus ad alta tollatur, id est, in uirtutibus huius uite, scilicet, in fide, spe, caritate; huiusmodi, inquam, anima auolando de terra, et in celestibus conuersando, inuenit sibi ibi domum, in qua semper maneat, et omnem miseriam suam finiat.

Turturem uero comparat carni, quia sicut turtur pro cantu gemitum habet, ita ad carnem propter multiplicem et infinitum defectum suum pertinet semper ingemiscere. Cui turturi dat pullos, quia carnis est opera misericordie facere, ut nudum uestire,  esurientem pascere, infirmum uisitare, et cetera talia facere. Isti autem pulli non usquequaque sunt ponendi, ne conculcentur et pereant, sed in nido, id est, in fide et societate catholice Ecclesie. Extra quam ueri sacrificii locus non est, quia et pagani sepe faciunt opera misericordie; sed quia non habent nidum, ideo conculcantur et pereunt opera eorum. In huius carnis operatricis persona ponit Apostolus mulierem quamdam, cum dicit: Adam non est seductus, mulier autem a serpente seducta est; postea uero consensit ei Adam, et seductus est. Sic et mulier nostra, id est, caro nostra, decipitur a serpente, quando per incentorem diabolum commota titillatione, que in nobis est, carnalia desideria et illiciti motus insurgunt. Quibus si mens et ratio consenserit, ecce uir etiam seducitur; si autem ratio carnalia desideria refrenauerit, et illicitos motus bene rexerit, et uxorem suam sub iure suo habuit, quia caput mulieris uir, uiri uero caput Christus, ut  ait Apostolus. Ecce mulier, id est, caro, incipit pullos habere, id est, opera misericordie facere, et sic saluatur. Quod Apostolus subsecutus ostendit, cum dicit: Saluabitur autem per filiorum generationem. Quod autem pulli illi non usquequaque, sed in fide et societate catholice Ecclesie sint ponendi, ostendit cum dicit: Si perseuerauerit in fide et dilectione cum sobrietate. Ut autem habebimus unde pullis nostris nidum colligeremus, Dominus noster feno carnis indutus ad nos descendere dignatus est, quia hec est fides uera, scilicet, uerbum incarnatum, passum, mortuum, et resuscitatum, et cetera talia. In qua fide pulli nostri non pereunt, sed proficiunt. Et notandum quod anime propter manentem mansionem in celo domum dat, carni uero dat nidum, qui ad tempus tamen inhabitatur, deinde deseritur, quia et fides et opera misericordie quam caro facit temporalia sunt. Cum enim uenerit species, peribit fides, nec opus erit misericordia, ubi  nulla erit miseria. Littera autem sic legitur. Quasi dicat: uere anima mea et caro exsultauerunt in Deum uiuum, quia anima mea ens passer, inuenit sibi domum, et caro mea ens turtur inuenit sibi nidum, ubi reponat pullos suos. Et  quecunque caro talis est, exsultanter transiit in Deum uiuum. Qui sit autem nidus ille, de quo dicit, prosequitur dicens:

Altaria tua, Domine. Altare locus est ubi superponuntur uota nostra, ut Deo sint acceptabilia. Et ideo altaria ponuntur pro fide, que in nobis debet precedere, et postea superedificari bona opera, alioquin ingrata et inutilia. Littera sic legitur: Turtur, inquam, inuenit nidum, scilicet inuenit altaria tua, id est, fidem tuam et cetera ecclesiastica instituta. O Domine, etiam uirtutum, Rex meus et Deus meus, id est, qui me regis, ad hec altaria inuenienda, sicut et creas me.

Beati qui habitant in domo tua. Iste qui hic loquitur  positus in pressuris, et suspirans in illa tabernacula, ubi nulla erit pressura, cum quodam stupore et admiratione dicit: Beati uere, et ineffabiliter beati, o Domine, sunt, pertingentes in atria tua, ubi nulla pressura, nulla miseria. Et notat duplicem beatitudinem illorum, scilicet, et in habendo et in agendo. In habendo quidem, cum dicit: Qui habitant in domo tua supercelesti, in qua, scilicet, et mansio eterna et letitia sine tristitia. Quia nullus ibi pauper, nullus miser, nullus infirmus, nullus egenus, denique nullus nisi summa felicitate repletus. Agendi uero beatitudinem notat cum dicit: Laudabunt te in secula seculorum, id est, eternaliter. Ne dubites ne possis illum laudare, quem non poteris non amare. Insatiabilis est pulchritudo, et ideo amor sine tedio.

Beatus uir. Quasi dicat: Non solum beati in patria, sed etiam beati in uia et in militia. Nam omnis ille est beatus, et tantum uir, id est, uiriliter agens, nisi femina, cuius auxilium est abs te, id est, quem tu adiuuas. Nam per auxilium tuum disposuit ascensiones,  id est, gradus non corporales, sed in corde suo, id est, spirituales; et hoc in ualle lacrymarum, id est, in presenti uita, que lacrymosa est et misera. Ibi enim lacrymatur, ubi seminatur; ibi letatur, ubi colligitur. Ascensiones dico in illum locum perducentes, quem ipse Deus posuit, proposuit omnibus petendum. Quem, scilicet, locum oculus non uidit, nec auris audiuit, nec in cor hominis ascendit. uel aliter: Disposuit ascensiones in ualle lacrymarum in loco, scilicet, illo quem ipse miser homo preuaricando sibi posuit, id est, fecit. uel etiam quem Deus posuit quasi ad stadium omnibus, scilicet, ut in eo cum uitiis et spiritualibus inimicis confligeremus. Militia enim uita hominis super terram. Ascensionis uocat uirtutes agende uite necessarias, scilicet, fidem, spem, caritatem. Et has etiam quatuor principales uirtutes, scilicet, prudentiam, iustitiam, temperantiam, fortitudinem, et que sub illis sunt. Prudentia est, qua discernimus inter bonum et malum; iustitia est,  qua cuique tribuimus quod debemus, ut, sicut ait Apostolus: Nemini quidquam debeatis nisi uos inuicem diligatis; temperantia est, qua libidinem et omnes carnales concupiscentias refrenamus; fortitudo uero est, qua aduersa tolerantur. Et he uirtutes presentis tantum sunt uite, non future. Non indigebimus prudentia, ubi nulla incurrerunt mala; neque iustitia, ubi nichil fit iniuste; nec temperantia uel fortitudine, ubi concupiscentia nulla, aduersitas nulla.

Etenim benedictionem. Ostendit quomodo ille cuius est auxilium a Domino disponere potuerit, ascensiones scilicet, quia adiutus est a subleuante gratia. Namque lator legis dabit benedictionem, hoc est, Dominus, qui dedit legem deprimentem, dabit et gratiam subleuantem. Lex ideo dicitur deprimens, quia non potuit saluare, sed peccata tantum ostendere. Unde ait Apostolus: Si enim data esset lex, que posset uiuificare, uere ex lege esset iustitia. Potuit etiam  lex peccatum demonstrare, sed non potuit auferre, quod idem Apostolus ostendit dicens: Occasione enim accepta, peccatum per mandatum operatum est in me omnem concupiscentiam, et reliqua. Et ita lex quidem producebat infirmos, sed non sanabat eos. Sicut et quinque porticus ille circa probaticam piscinam infirmos quidem producebant, sed nullum sanabant. Aqua quinque porticibus cincta est gens Iudea quinque legalibus libris conclusa. In hanc aquam descendebat angelus Domini de celo, et turbabat eam. Et quisquis unus prior descendebat in turbatam aquam, sanabatur. Similiter Angelo magni consilii descendente de celo, aqua, id est gens, turbata est in tantum, quod etiam phrenetici medicum occiderunt. Intelligitur autem per aquam illam turbatam passio Christi, que facta est ex turbatione illa. In cuius passionis humilitatem si quis credendo descenderit, et unus fuerit non diuisus, quia Ecclesia non habet schisma, ille uere per fidem, id est,  per gratiam sanabitur, quia non potest sanari per porticum, id est, per legem. Et ideo dicitur gratia subleuans, quam gratiam uocat benedictionem, quia contulit multas uirtutes. Alii enim datus est sermo scientie, alii prophetie, alii linguarum genera, etc. Et quasi dicat: Quid autem eis per illam benedictionem? Respondet: Multum quidem, quia per eam ibunt de uirtute actionis, que non est una, sed multiplex, ut supra dictum est, in uirtutem contemplationis, id est, usque ad contemplandum Christum, qui est Dei uirtus et Dei sapientia; per quam unam uirtutem, alias enim uirtutes contemplationis habebunt, scilicet, caritatem perfectissimam, ut eternaliter Deum laudent, et immortalitatem, et impassibilitatem, et similia, et in quam uirtutem ibunt, determinat dicens: quia uidebitur in Sion supercelesti Deus deorum, id est, Christus Christianorum. Qui dedit eis potestatem filios Dei fieri, his qui credunt in nomine eius.

Domine Deus uirtutum. Iste qui hic loquitur ex recordatione  gaudiorum rediens ad sua superiora, scilicet ad torcularia, quia uidit quod iam precesserit spe, et ubi adhuc sit in re, et quia adhuc est tempus orandi, nondum laudandi, et tempus gemendi, nondum gaudendi, ideo orat et dicit: Domine Deus etiam uirtutum, exaudi orationem meam; percipe, dico, etiam auribus, id est, ita eam audias, ut per effectum te eam percepisse attentissime ostendas, tu qui es Deus Iacob, faciens de proficiscentibus peruenientes. Quasi dicat: Tu, Domine, qui fecisti de Iacob Isrel, fac de me proficiscentem ut uideam Deum deorum in Sion.

Protector noster. Exaudi, inquam, orationem meam, Deus Iacob, tu, dico, Deus protector noster, id est, qui nos in uia protegis non tam lumine nocturno quam etiam obumbraculo diurno. Aspice nos per misericordiam, et qui prius despexisti nos in facie nostra, respice in faciem Christi tui, id est, respice in nos, in quibus iam apparet facies Christi tui, ut  facias nos de Iacob Isrel, id est, ut simus uidentes Deum deorum in Sion.

Quia melior est dies unus. Ideo oro ut facias de Iacob Isrel; quia dies que semper est una in atriis tuis supercelestibus, dies, scilicet, sine fine, quia sine ortu et occasu, que nec preceditur hesterna, urgetur crastina, est melior super millia, id est, longe plus quam multa millia dierum nostrorum. Appetunt miseri homines millia dierum: contemnant millia dierum, et appetant unam diem, quia una dies melior est multis millibus dierum.

Elegi abiectus esse. Et quia una dies melior est, ideo ut pertingerem ad illam unam diem, elegi abiectus, id est, humilis et despectus esse in domo Dei mei, id est, in presenti Ecclesia, que dicitur etiam per simile sicut et tabernaculum, magis quam habitare, id est, quam diuitiis abundare, et regnare in tabernaculis, id est, in satietate peccatorum, etiam si ibi possem habitare, id est, perpetuo manere. Intellexit  iste qui hic loquitur istud quod in Euangelio legitur, quia omnis qui se exaltat humiliabitur, et qui se humiliat exaltabitur. Et uidit humilitatem precipuum et altissimum gradum ascendendi ad summa diuina, quia aliter in diuinis est quam in humanis. In humanis quippe quisquis uult ad alta ascendere, oportet ut non deprimat, sed extollat se quantum potest; in diuinis uero quantum quisque humiliorem se facit, tanto magis ad alta proficit. Et quia hoc iste uidit, ideo humiliari, et abiici elegit potius quam aliquid mundanum; humilia enim tu te, et dicet tibi ille qui te inuitauit: Amice, ascende superius.

Quia misericordiam et ueritatem. Ideo elegi ego esse abiectus, quia Deus diligit dare abiectis et humilibus misericordiam et ueritatem. Et primo quidem misericordiam dat peccata remittendo, ueritatem uero dabit in remuneratione, quando, scilicet, credentibus que promisit reddet. Quod autem hoc ordine misericordia et ueritas accipienda sit, Apostolus in se  ipso ostendit dicens: Ego qui prius fui blasphemus et persecutor, iniuriosus, misericordiam consecutus sum: ut in me primo ostenderet Dominus iehsu Christus omnem longanimitatem in eos qui credituri sunt ei in uitam eternam. Quis ergo dubitet quecunque peccata sibi posse remitti, cum tanta scelera Apostolo uideat esse remissa? Postea uero iam propinquus passioni dixit: Bonum certamen certaui, cursum consummaui, fidem seruaui. In reliquo reposita est mihi corona iustitie, quam reddet mihi Dominus in illa die iustus Iudex. Quasi dicat: Dedit iam misericordiam, reddet et coronam, quia dator est indulgentie, debitor uero corone. Non quod aliquid debeat, sed quia ipse promittendo debitorem se fecit. Et uere  diligit Deus ueritatem dare tandem, quia post datam misericordiam dabit gratiam, id est, perseuerantiam; et sic tandem dabit gloriam, coronam, immortalitatem et impassibilitatem.

Non priuabit bonis eos. uere dabit gloriam, quia non priuabit a ueris bonis, imo multipliciter ditabit  eos Deus, qui ambulant, id est, qui in presenti delectantur, et sponte sua sunt in innocentia. uera enim innocentia est, que nec sibi nocet, nec alteri. Et quia bona illa inexplicabilia sunt et inenarrabilia, ideo cum stupore et admiratione exclamat: Domine uirtutum, beatus uere et inexplicabiliter est homo ille qui sperat in te, id est, qui abiicit et humiliat se, totam spem suam et omnem laborem suum ponendo in te.



IN PSALMUM LXXXIu. In finem filiis Core psalmus Dauid.



ARGUMENTUM.

Et hic quoque reditus quasi ex persona ipsius populi, rogans ut edicta regalia de reuersione captiuorum diuine gratie accensione firmentur. Aliter uox apostolica ad nouellum populum.



EXPLANATIO.

Hic psalmus de primo Saluatoris aduentu locutus,  illorum persone congruit qui sincera ei mente crediderunt. In prima parte psalmi propheta Domino breuiter gratias agit, quoniam de illa antiquitate Iudaice nationis peruenit populus ad culturam Domini Saluatoris. Secunda refert quemadmodum iram suam Dominus in populo Iudeorum mitigare dignatus est, expetens aduentum Christi, in quo humana cecitas fidei lumen accepit. Tertia parte ad seipsum uerba conuertit, et prophetie spiritu incarnati uerbi predicat aduentum.



COMMENTARIUS.

Benedixisti, Domine, terram tuam. In finem filiis Core. Hec uerba referuntur in finem, id est, in Christum, ad quem si tendimus, non aberrabimus, quia ipse ueritas est, ad quam festinamus; ipse uia est, per quam currimus. Proponunt autem filiis Core, id est, filiis Caim, non ut eum irrideamus, sed ut ante eum ploremus. Insensati quidam pueri caluum irriserunt, et a bestiis deuorati sunt; irriserunt  et phrenetici Iudei illum caluum qui in loco Caluarie crucifixus est. Nos autem si in ipsum credimus, filii eius sumus. Nobis autem Psalmus iste cantatur, qui inseritur filiis Core. Filii enim sponsi, id est, calui sumus. Ille quippe sponsus iam dedit sponse sue arrham, scilicet, sanguinem suum, quo nos redemit, et Spiritum sanctum, quo nos locupletauit, interim in hac peregrinatione adhuc reseruans nobis occultas diuitias suas. Cantat autem Propheta tanquam preteritum, quod per Spiritum sanctum preuidebat futurum, quia et quod futurum est, in Dei dispositione iam factum est. Et cantat de primo aduentu Domini nostri Iesu Christi, commendando nobis illum, ut attendamus quam innumera beneficia et dona, et quantam gloriam Deus Pater nobis contulerit, illum mittendo, et pro nobis uictimando, ut non simus ingrati, et idoneos nos preparemus tantis beneficiis, et dicit ita: Domine, maledixisti terram, id est, humanam naturam in primo: benedixisti autem eam in secundo, factam tuam, id est,  a uerbo tuo assumptam. Et benedicendo auertisti captiuitatem a Iacob. Quanquam per Iacob significetur populus ille qui in terram promissionis inductus est, et qui sepe prius propter peccata sua captiuatus est et liberatus; tandem uero quia phrenetici medicum suum occiderunt, captiuati, et per totum mundum dispersi sunt; plerumque tamen et uerus posterior populus, id est, populus gratie, per Iacob designatur, quia Iacob dedit presentia pro futuris. Et quia dictum est quod Maior seruiet minori, et item: Non enim qui secundum carnem, sed qui filii promissionis sunt, reputantur in semine. Que omnia proprie pertinent ad posteriorem populum. In huius ergo designatione Iacob hic ponitur, et accipitur hic captiuitas. Nulla, inquam, ille tantum populus captiuus tenebatur, sed illa, inquam, totum humanum genus per preuaricationem primi parentis sub principe diabolo captiuum tenebatur, uenundatum sub peccato; a qua captiuitate liberauit iam Dominus  quodammodo Iacob, remittendo peccata, et tandem uere liberabit. Quod autem adhuc in captiuitate simus, Apostolus ostendit dicens: Condelector legi Dei secundum interiorem hominem, uideo autem aliam legem in membris meis repugnantem legi mentis mee, et captiuum me ducentem in legem peccati et mortis. Quis autem sit liberator ab hac captiuitate exclamans ostendit: Infelix ego homo, quis me liberabit de corpore mortis huius? Gratia Dei et hoc per Iesum Christum. Per hunc enim Mediatorem auersio ista captiuitatis, de qua hic dicitur, facta est. Agnoscamus ergo captiuitatem nostram, confiteamur captiuitatem nostram, et liberabimur. Qui enim non intelligit hostem, non inuocat libertatem, et sic non liberabitur. Remisisti iniquitatem, auertisti, inquam, captiuitatem hoc modo, scilicet, quia iniquitatem, id est, peccatum plebis tue, quod causa fuit captiuitatis, remisisti. Quasi enim intensum erat peccatum, cum et ipso peccato et penis peccati opprimebamur; remissum  uero est, quando ipsum peccatum per fidem et donatum fuit, et sola pena peccati remansit. Et ita dico remisisti, quia operuisti per fidem omnia peccata eorum, et actualia, et originalia. Non ut non uideres ea, qui uides omnia, sed ut non punires ea. Et ideo dico operuisti peccata, quia omnem iram tuam, scilicet, et iram in actualia, et iram in originalia, mitigasti, per hoc, scilicet, quia non in eternum punies. Manet autem ira, quia flagellas omnem filium quem recipis; et ita dico mitigasti, quod conuertisti te ab ira consecutiua indignationis tue. Quasi indignatio Dei fuit, quando Adam manum ad illicita extendit. Quam indignationem secuta est ira, id est, multatio pene. Et sicut uita prior Ade eterna fuit conditione, scilicet, si non peccaret, ita postquam peccauit, ira Dei fuit super eum eterna conditione, scilicet, si non resipisceret; ab hac ergo ira auertit se Dominus, scilicet, in eternum, si peniteret.

Conuerte nos, Deus. Quo modo qui prius dixit  auertisti, dicit nunc Conuerte nos, Deus, et auerte iram tuam? Sed nulli hoc inconueniens uidetur, quia enim per spiritum uidit futurum, ideo prenuntiauit futurum; quia uero adhuc factum non erat, ideo nunc orat ut fiat, dicens ita: O Deus, tu conuersus ad nos conuerte nos, quia es salutaris noster, cuius sola saluamur gratia, non per merita nostra; et conuertendo nos auerte iram tuam a nobis.

Nunquid in eternum. uere auertes iram tuam. Nam in eternum non irasceris nobis, et nunquid irasceris? Utique non. Ex ira Dei mortales sumus, et ex ira Dei in terra in egestate et labore panem nostrum manducamus; hoc enim audiuit, quando peccauit; quia in Adam omnes morientur. Ille Adam nos eramus, et quod ille audiuit, secutum est et nos; non enim eramus adhuc nos, sed in illo eramus. Et ideo quidquid illi euenit, hoc secutum est nos ut moreremur, in illo quippe omnes fuimus. Ea enim peccata parentum non pertinent ad filios, que faciunt  iam natis filiis. Iam enim filii ad se pertinent, et parentes ad se; ideoque si nati filii tenuerint malas uias parentum suorum, necesse est ut portent et merita eorum. Si autem se mutauerint, et parentes malos imitati non fuerint, incipiunt iam habere suum meritum, et non meritum parentum. Usque adeo autem si te mutaueris, non obest tibi iniquitas patris, ut nec ei obsit, si te immutaueris. Et quia omnes in Adam fuimus, et quidquid illi euenit secutum est et nos ut moreremur, ideo quidquid caro nostra ad hanc mortalitatem accepit, ab illo deduxit, fragilitatem, scilicet, carnis, tormentum laboris, uinculum mortis, laqueos tentationis; hec enim omnia in carne nostra portamus. Et hec est ira Dei, quia est uindicta Dei. Quoniam autem futurum erat ut noui efficeremur credendo, et immortalitas nostra in resurrectione absumeretur, et nouitas totius hominis per Christum reformaretur, ideo propheta, qui per Spiritum hoc preuidit, dicit: Nunquid in eternum irasceris nobis? Utique non. Aut extendes  iram tuam, scilicet, ut non eternaliter punias, a generatione carnali in spiritualem generationem? Utique non. Carnalis enim generatio mortalis fuit propter iram. Ista uero, id est, spiritualis, immortalis est in spem per misericordiam. Et quia nos nichil habebamus per quod nobis possemus conferre conuersionem, ubi ipse reuocaret nos auersos, nos fugitiuos, ideo propheta ostendens non solum uiuificationem nostram, sed etiam beneficium conuersionis attribuendum ei esse, dicit: Deus, tu conuersus. Quod sic continuatur: uere non extendes iram tuam in hanc generationem, quia tu, Deus, conuersus ad nos, non nos ad te, conuertes nos, et sic uiuificabis nos interius et etiam exterius per spem. Et ideo plebs iam non tua, sed sua, merito letabitur in te, et bono suo letabitur in te, que prius malo suo letabatur in se. Querendo enim gaudia in se, omnem luctum inuenit de se. Quisquis ergo secure uis letari, non leteris in auro uel argento, uel in prediis,  aut etiam in claritate huius lucis, sed in illa luce letare que de se dicit: Ego sum lux mundi; hoc enim dicens uocat te, uocatum conuertit, conuersum sanat, tibi sanato Liberatorem tuum ostendit.

Ostende nobis, Domine. Et ut letentur in te, ideo ostende, id est, notifica nobis, Domine, in presenti illum qui non solum misericors, sed ipsa misericordia emphatice est dicendus, quia multa per eum exhibita est mundo misericordia. Felix ille cui Dominus ostendit misericordiam suam. Non enim potest amplius superbire, quia dum ostenditur ei misericordia, docetur intelligere nichil se boni habere, nisi ab illo quod est omne bonum nostrum: illud utique bonum, quod nemo auferre potest, si tu tibi non aufers. Quidquid enim corpore possides, potest tibi aliquis auferre; Deum autem, quem corpore possides, nemo potest tibi auferre. Ostende nunc  nobis misericordiam tuam; et tandem da  nobis uidendum salutare, id est, Saluatorem tuum. Quasi dicat: Nouimus Christum tuum, uidemus Christum tuum, non sicut illi uiderunt qui eum crucifixerunt, sed sicut angeli uident et gaudent. Da ergo nobis salutare tuum. Dedisti iam hominem hominibus, da Deum diis. Arroganter uiderunt dictum de nobis quod simus dii, si propheta non dixisset: Ego dixi: Dii estis, et filii Excelsi omnes. Filii quippe Dei sumus, et si nondum re, tamen spe. Spe enim salui facti sumus. Spes autem que uidetur, non est spes. Quod enim uidet quis, quid sperat? Si autem quod non uidemus speramus, per patientiam exspectamus. Quid exspectamus? ut permanendo in fide uideamus quod credimus. Iuxta quod Ioannes euangelista dicens: Charissimi, filii Dei sumus, sed nondum apparet quod erimus. Cum autem apparuerit, similes ei erimus, et uidebimus eum sicuti est. Et ipse Dominus in Euangelio: Si quis me diligit, sermonem meum seruabit, et ego diligam eum, et manifestabo ei me ipsum. Manifestauit  iam quidem carnem carni, sed non diuinitatem. Et ideo carnem carni manifestauit, ut cor fide mundaretur, et illud impleretur: Beati mundo corde, quoniam ipsi Deum uidebunt.

Audiam quid loquatur. Ostende, inquam, misericordiam tuam, et ego, in quantum potero, idoneum me exhibebo, id est, cohibendo me ab omni strepitu seculari, ut audiam, id est, ut intelligam quid Dominus loquatur in me per ueritatem, id est, per rationem intus mihi presidentem. Et ideo dico, ut audiam quid in me loquatur, quoniam uere loquetur mihi per ipsam rationem, hoc, scilicet, pacem hic, et pacem tandem super pacem uenturam per misericordiam suam super plebem suam. Ad hoc uenit misericors ille, ut credentes in eum, et hic pacem in conscientia sua haberent, scilicet, litigium cum uitiis, concordiam cum moribus optimis, et tandem haberent pacem super pacem, id est, perfectam pacem, in quam non ualebit oppositum. De qua per Isaiam dicitur: Dabo uobis solatium uerum, pacem super pacem.  Quod propheta per rationem a Spiritu sancto illuminatam uidit futurum, et ideo dicit ad nostram exhortationem: Audiam quid loquatur in me Dominus Deus, ut et nos cohibeamus nos a strepitu seculari, ut idem audiamus.

Et super sanctos suos. Hic diuidit plebem predictam, scilicet, et in Iudeos et in gentes; et uocat Iudeos sanctos, id est, iustificatos, quasi propter legem et prophetica scripta, et culturam ueri Dei. Et est dicere: Dixi pacem uenturam in plebem suam. ueniet autem hec pax, et super sanctos suos, id est, Iudeos, si conuertantur ad cor; et preterea in omnes eos qui conuertuntur ad cor, hoc est, in gentiles. Quamuis enim Iudei auersi essent a corde, quia Dominum non propter se, sed propter terrena colebant, gentes tamen magis auerse a corde erant, quia etiam creaturam pro creatore colebant, et ideo quasi magis necessarium erat gentibus quam Iudeis conuerti ad cor. Et est in Iudeis conuerti cor, cognoscere  Deum propter se colendum, non propter aliud: in gentibus uero est conuerti ad cor, ut resculpendo quasi cor suum recognoscant creaturam inferiorem creatore, nec adorandam loco eius. Et ut per hec uisibilia ascendat ad contemplanda inuisibilia ipsius, sicut ait Apostolus: . . . . . . . . . . . . . . . . . . . . . . .

uerumtamen prope timentes eum. Quasi dicat: Pax quidem communis erat Iudeis et gentibus, sed tamen ille per quem dabitur, propinquior erit Iudeis; non quod gratia eis uicinior sit, sed quia carnem ex eis accepit. Et hoc est quod dicit: uerumtamen salutare, id est, saluator ipsius, scilicet Domini, per quem Saluatorem pax dabitur, erit prope timentes eum. Timentes Dominum uocat Iudeos, quia et si timerent eum non propter se, sed propter terrena: tamen hec non a demoniis ut gentes, sed ab ipso solo petebant. Prope autem eos ideo fuit, quia inde patriarche  et prophete; inde sanctum uerum, in quo benedicende sunt omnes gentes; inde uirgo Maria, ibi natus est Christus, et nutritus; ibi predicauit, et miracula fecit. Et de hac etiam gente dixit: Non sum missus nisi ad oues que perierunt domus Isrel. Exponit autem propheta qualiter prope accipiat. Quasi dicat: Dico esse prope ut gloria, id est, ut gloriosus ille per quem omnis gloriosus glorificabitur, inhabitet in terra nostra, id est, carnem accipiat de gente nostra, et ibi inhabitet, iuxta illud: uerbum caro factum est, et habitauit in nobis.

Misericordia et ueritas. Habitabit, inquam, in gloria, in nobis: et in hac gloria, id est, in hoc capite glorioso obuiauerunt  sibi misericordia et ueritas, id est, in ipso tanquam in angulari lapide conuenient duo parietes Ecclesie e diuerso uenientes, in uno tamen angulo conuenientes. Per ueritatem accipit illos quibus credita sunt eloquia Dei, scilicet Iudeos, et quibus promissiones per carnalia facte fuerant, hoc est Iudeos: per misericordiam  uero illos, in quibus operata est gratia sola misericordia, non aliqua merita, id est, gentes. Non tamen quod aliquibus ex meritis gratia sit data, sed quia uidebantur in Iudeis propter legis obseruationem, quasi aliqua precessisse merita, gentibus uero nichil saluatione dignum inesse uidebatur. De quibus Apostolus: Gentes autem super misericordiam honorare Deum. Obuiauerunt sibi tamen hi duo parietes in illo angulari lapide, quasi dicente capite: Illos auersos, illos reuocate mihi fugitiuos. Inueniant me querentem se, qui noluerunt me querere. Per quod autem hoc factum est? Per hoc scilicet, quia iustitia et pax he due uirtutes osculate sunt se, id est, conuenerunt in eis Iudeis et gentibus. Multi oderunt iustitiam, et uolunt pacem habere; sed necesse est ut si quis iustitiam impugnat, pacem non habeat. Sunt enim he due uirtutes quasi due sorores, quia altera non uult uenire sine altera. Si quis ergo iustitiam offenderit, pacem non habebit; quia non ueniet pax, si non precedat  iustitia.

ueritas de terra. Ideo, inquam, iustitia et pax in eis conuenerunt, quia de terra de qua prius orta est falsitas, hoc est de ipsis hominibus, de ipsis nunc orta est ueritas, id est, confessio peccatorum uera. Quod autem ueritas ad confessionem pertineat, Ioannes apostolus ostendit dicens: Si dixerimus quia peccatum non habemus, nos ipsos seducimus, et ueritas in nobis non est. Si autem confiteamur, ipse fidelis et iustus est, et dimittet nobis peccata, et emundabit nos ab omni iniquitate nostra. Et quia  ueritas de terra orta est, ideo iustitia prospexit nos de celo, id est, de Deo: hoc est, iustificatio celestis data est nobis, tanquam si diceret Dominus: Parcamus huic homini, quia ipse non parcit sibi. Ignoscamus ei, quia ipse non ignoscit sibi. Conuersus est ipse ad se puniendum, conuertar ego ad eum liberandum.

Etenim Dominus dabit. Ideo dico iustitiam prospexisse de celo, quia a nobis est omne malum. Inde  uero nobis est omne bonum, etenim  Dominus dabit benignitatem. Cum tu enim aliquibus peccata tua confiteris et punis, quodam modo similis ei efficeris; quia incipis odisse quod ipse odit, et diligere quod ipse diligit, et mox ipse benignitatem, id est, hanc suauitatem et lenitatem dabit tibi, ut tu qui prius delectabaris iniustitia, delecteris iustitia: et qui prius gaudebas in furtis, modo gaudebis in eleemosynis: qui prius in rapinis faciendis, modo in tua dando, qui prius in ludis modo in hymnis, et sic per cetera. Dabit, inquam, Dominus benignitatem, et ita terra, id est, caro nostra dabit fructum suum, id est, faciet bona opera, scilicet opera misericordie: et propterea dico dabit, quia iustitia, id est, hoc quod nos confitemur et punimus peccata nostra, que prima est hominis iustitia, ambulabit ante eum, id est, ante Dominum preparando uiam, ei: et in uia, id est, postquam talis uia ei preparabitur, tunc ponet in nobis gressus suos, id est, conformabit nos  uestigiis suis. Quantum enim ad hanc perfectionem, precedit eum iustitia predicta. Nam ipse precedit alio modo, quia principium est omnis bone actionis et cogitationis nostre. Possunt que predicta sunt ab Ostende nobis misericordiam tuam, partim alio modo legi, tanquam si sic dicat Propheta: Et ut plebs tua letetur in te, ideo Domine ostende nobis misericordiam tuam, et da nobis salutare tuum, id est, mitte saluatorem nobis quem missurus es, et ego in quantum potero, idoneum me tantis beneficiis exhibebo ab omni strepitu exteriori, ut audiam quid loquatur in me per ueritatem intus mihi possidentem Dominus Deus, id est, quid exigat a me pro tantis beneficiis. Et ideo dico quid loquatur, quoniam uere loquitur, id est, exigit a me ueram pacem, scilicet litigium habere cum uitiis, et concordiam cum moribus optimis: pacem dico uenturam super plebem, id est, quantum exiget etiam ab omni plebe sua. Et que sit illa plebs dicit, scilicet ueniet per auxilia super sanctos suos, ab ipsis sanctificatos, et maxime in eos qui  conuertuntur ad cor.

uerumtamen prope timentes eum. Dico quia in omnes qui conuertuntur ad cor, erit pax: sed tamen salutare, id est, saluatio ipsius uera erit prope perfecte timentes eum timore casto. Perfecte autem timentes eum sunt, quibus etsi ipse creator diceret, Ecce possidete eternaliter hec uestra bona: tamen non illa ei preferent, quia potius propter se ipsum eum timerent, quam propter illa: tales uero non sunt omnes ad cor conuersi. Et ideo bene separatim dixit: Salutare ipsius est prope timentes eum. Et ad hoc est ibi, ut gloria immortalitatis et impassibilitatis: que in Adam non inhabitauit, quia non perseuerauit, tandem inhabitet etiam in terra, id est, in carne nostra. In qua gloria, misericordia et ueritas obuiauerunt sibi, id est, obuiabunt sibi; quia tunc Deus ueraciter implebit, quod prius misericorditer promisit; et hoc ideo, quia iustitia et pax hic ante osculate sunt se, id est, osculabuntur se in hominibus. Et  propterea osculabuntur se, quia ueritas, id est, ille qui non solum uerus, sed emphatice ipsa ueritas est dicendus, ortus est de terra, id est, de uirgine Maria; et per illum dabitur hominibus iustificatio celestis, quam comitabitur pax uera. Et uere per illum dabitur iustitia, quia Dominus pater per eum dabit benignitatem, id est, peccatorum remissionem, et spiritualis gratie ubertatem: et sic de terra nostra dabit fructum suum. Possunt et hi duo uersus in hac lectione legi, sicut et in priori. Et uere terra nostra dabit fructum, quia iustitia, id est, ille qui non solum iustus, sed ipsa iustitia est dicendus, ambulabit ante eum, id est, ante Deum patrem, conformando nos sibi, et sic faciendo uiam in nobis. Et per hanc uiam accedendo ad nos ponet gressus suos, id est, perfecte conformabit nos affectionibus suis et uoluntati sue.



IN PSALMUM LXXXu. Oratio ipsi Dauid.



ARGUMENTUM.

Ipse Dauid in angustia positus orat. Potest et Ezechie conuenire ab Assyriis obsesso. Aliter uox Christi ad Patrem.



EXPLANATIO.

Dauid significat Dominum saluatorem, siue quia interpretatio eius manu fortis ac desiderabilis habetur, siue quia ex eius stirpe carnem sumpsit, qui est super omnia Deus benedictus in secula. Per totum psalmum orat Dominus iehsu Christus, in prima sectione dicens, que ipsi tantum probantur aptari. Secunda pro membris suis, quorum ipse caput est, humilius deprecatur. Tertia ex sua iterum persona reloquitur, quod ad eum specialiter pertineat.



COMMENTARIUS.

Inclina, Domine, aurem tuam. Oratio Dauid. Dominus  filius Dauid secundum humanitatem, Dominus autem et creator Dauid secundum diuinitatem orat in hoc psalmo in persona Dauid serui, et ex persona serui. Cum enim unus Christus sit caput et corpus, quisquis in corpore Christi orat, quia unum quod cum ipso est, in persona eius orat. Orat autem prefatus Dauid pro resurrectione sua exteriori, et pro suorum nunc interim interiori, tandem uero exteriori; non quod ipse necesse habeat orare, sed ut nobis det formam orandi, sicut et exemplum uiuendi. Et dicit ita: O Domine, inclina aurem tuam ad me, tanquam ad humilem, tanquam ad misericordiam indigentem. Quasi dicat: Non erigo ego ceruicem, inclina tu aurem. Intelligo enim te sursum, me deorsum; te in altitudine, me in humilitate. Inclina, inquam, aurem, et exaudi me, id est, per effectum ostende quod exaudieris me. Et debes exaudire, quoniam ego sum inops in me et in meis, id est, reputo insufficientem, et misericordia indigentem, et sum pauper, id est,  humilis. Diuitem enim et superbum Deus non exaudit. Ne tamen putet aliquis quod illos qui habent aurum et argentum, non exaudiat Deus. Abraham enim et Iacob et Dauid multa possederunt, quos tamen Deus exaudiuit, quia pauperes eius erant. Omnis enim ille qui abiicit illud, unde posset superbire, et qui illud contemnit in se quod posset eum inflare, uere est pauper. De talibus enim pauperibus dicit Apostolus, scribens ad Timotheum: Precipe diuitibus huius seculi non sublime sapere, nec sperare in incerto diuitiarum, sed in Deo uiuo et uero, qui prestat nobis sufficienter omnia ad fruendum.

Custodi animam meam. Quasi dicat: Ita dico exaudi me, ut custodias animam meam, ne ab obedientia recedat. Animam enim Ade non custodisti, et ideo in obedientia non permansit. Et ideo dico ut custodias animam meam, quoniam sanctus sum. Forsitan uidetur alicui hoc illi soli conuenire, qui peccatum non fecit, et qui solus omnium peccatorum est non commissor, sed dimissor; sed certe conuenit etiam  membris suis. Indignum enim esset tam digno capiti membra nisi sancta coaptari. Aliter autem ipse sanctus est, aliter nos. Ipse enim sanctus sanctificans, nos autem sancti sanctificati, sicut ait Apostolus: Sed hec fuistis, sed abluti estis, sed sanctificati estis: et si quis membrorum de se dicat, quoniam sanctus sum, non hoc erit superbia elati, sed confessio non ingrati. Custodi, inquam, animam meam, et ut custodias, saluum fac propter perseuerantiam me seruum tuum, sperantem in te, non presumentem de se, quod facere debes, quia es Deus meus: non ego sum mihi Deus, id est, ex tuo nutu pendere uolo, non ex meo, sicut uoluit miser Adam. Miserere ergo mei, id est, meorum, Domine, resuscitando eos nunc interius, tandem uero exterius. Et debes misereri, quoniam ego clamaui, id est, irremisse operatus sum in eis, tendens ad te non ad aliud premium, et hoc tota die, id est, assidue. Et ut miserearis, letifica animam serui tui, que uidetur contristata ab inimicis, resuscitando  me exterius. Et ideo dico letifica, quoniam, o Domine, ego non depressi ad terrena, sed leuaui animam meam non contra te, sicut Adam, sed ad te eam leuaui: quia omnem intentionem meam ad te direxi. Et merito ad te, quoniam tu, Domine, suauis es: quia apud te letitia sine tristitia, et omnis suauitas; in terra uero omnis acerbitas. Et es mitis, quia portas nos, dum perficias nos, scilicet donec cor nostrum inueniamus ut oremus. Insurgunt enim nobis uarie illusiones et phantasmata, que cor nostrum impediunt, ne digne de te cogitet uel oret: sed patientia tua tandiu nos sustinet, quousque nos resipiscamus, et ad cor redeamus, et sic te oremus. Et es multe misericordie, quia ubi nostra abundat iniquitas, superabundat gratia tua. Et quia etiam tua dona in nobis remuneras, quia das nobis uelle, et pro bona uoluntate perficere, et sic eternaliter gaudere: et hoc facis omnibus inuocantibus te, id est, qui te, non aliud uocant in se.

 Auribus percipe. Et quia multe misericordie es, ergo Domine percipe auribus, id est, ostende in effectu te percepisse auribus orationem meam factam pro perseuerantia meorum, et intende uoci deprecationis mee, facte pro peccatis meorum: hic affectus magnus orantis notatur. Tale enim est cum dicit, Percipe auribus. Ac si dicat: Infige auribus tuis, ut inde non recedat, orationem meam. Et reuera infigit ipse in auribus suis orationem nostram, si nos in cordibus nostris infigamus legem suam.

In die tribulationis. Et ideo debes percipere orationem meam, et intendere deprecationi mee pro meis: quia ego clamaui in eis ad te in die tribulationis, id est, toto tempore peregrinationis. Quandiu enim in hoc corpore sumus, a Domino peregrinamur. Nullus ergo Christianus putet se sine tribulatione esse, quia et si circumfluant ei omnia temporalia bona, tamen acriter tribulatur, quia ipsa peregrinatio est magna tribulatio. Et cuicunque tribulatio non est grauis, illi patria  non dulcis. Si autem attendamus quam sit misera peregrinatio, tota die erit tribulatio: quod tandiu erit, donec in patria sit exsultatio. Clamaui, inquam, ad te, Domine, in tempore tribulationis; et hoc inde apparet, quia tu exaudisti me; hic enim effectus manifeste declarat me clamasse ad te.

Non est similis tui. Et merito ad te clamaui, quia non solum in simulacris demoniorum, que homines stulti faciunt et uenerantur pro diis, sed nec etiam in diis  est aliquis similis tibi in potestate; et non aliquis angelorum uel hominum, qui sit secundum opera tua, quia tu solus nullo adiutus facis quidquid facis; alii uero omnes quidquid agunt, per te agunt. Et quia tu talis es, ideo omnes gentes quascunque fecisti, id est, creasti in operibus bonis, uenient ad te passibus fidei. Et qui prius ueniebant Ierusalem ad orandum, modo adorabunt coram te, unusquisque in conscientia sua, ubi te presentem habet. Omni enim conscientie bone presens est Deus. Et qui prius glorificauerunt nomen suum, modo glorificabunt per  bona opera nomen tuum. Et merito, quoniam tu solus es magnus, implens scilicet omnem locum, quia ubique presens es, alii uero omnes parui sunt. Et tu solus es faciens mirabilia, id est, resurrectionem interius mortuorum, et humani generis reparationem. Et ideo tu solus hec facere potes, quia tu solus uere es Deus.

Deduc me, Domine. Et quia tu solus es uerus Deus, qui facis mirabilia, ergo Domine deduc, id est, de uirtute in uirtutem duc me, id est, meos positos in uia tua, id est, positos in corpore meo, qui sum uia tua, id est, ad te perducens. Et ingrediar ego in meis, id est, uiuant mei in hac uita, que ingressus est ad futuram, in ueritate tua, id est, in ueritate preceptorum tuorum. Possumus etiam per uiam accipere precepta, ut quod sequitur  sit determinatio uie. Ingrediar, inquam, in ueritate tua, et letetur per spem cor meum, ita tamen ut timeat nomen tuum. Nondum enim est letitia  sine tristitia, cum autem hoc mortale induet immortalitatem, et mors nouissima destruetur, tunc demum erit letitia. Nondum est plena securitas, quia nondum est perfecta iucunditas. Si autem nulla iucunditas esset, deficeremus: aut si plena securitas esset, male exsultaremus. Et ideo cum dicit: Letetur cor meum, ut timeat; rogat ut letitiam Dominus tribuat, et etiam timorem incutiat. Quoniam et alibi dicitur: Seruite Domino in timore, et exsultate ei cum tremore. Et Apostolus ait: Cum timore et tremore uestram ipsorum salutem operantes.

Confitebor. Et uere deduces meos, quia etiam in presenti confitebor tibi in meis, in toto corde meo, id est, ita ut nullum angulum cordis excipiam, et in eternum, id est, in eterna uita, que futura est, glorificabo nomen tuum. Beati enim qui habitant in domo tua, Domine, in secula seculorum laudabunt te.

Quia misericordia tua magna est super me. Et ideo merito confitebor tibi nunc, et glorificabo nomen tuum  in eternum in futuro: quia misericordia tua magna futura est super me et super meos. Et ostendit, que sit illa misericordia, scilicet quia tu iam eripuisti dispositione, et eripies in re animam meam ex inferno inferiori. Est quedam celestis regio Angelorum, in qua est uita ineffabilium Angelorum gaudiorum, ubi immortalitas et incorruptio uigent, et ubi omnia per donum et per gratiam Dei immutabiliter permanent; et hec dicitur superna regio. Et est alia regio, ubi caro et sanguis, et omnis mortalitas uiget, spes fragilis et omnia caduca et fluxa. Et hec comparatione illius dicitur inferna regio, uel infernus. Et merito, quia locus mortuorum plenus. Corpus enim mortuum est propter peccatum, ut Apostolus ait. Non mortuum quod sit, uel ab anima separatum; sed etsi corpus nostrum sit animatum, tamen tot penis peccati est affectum, quod est quasi mortuum ad comparationem illius corporis, quod futurum est in nobis, quando in celestem habitum commutabitur.  Huius inferni comparatione infernus inferior potest dici communiter locus ille, quo post hanc uitam descendunt anime siue eternaliter damnande, siue temporaliter puniende. Ad hunc utrumque infernum misit Dominus Pater Filium suum, undique nos liberans: ad superiorem quidem nascendo, ad inferiorem moriendo. Sanctissima enim illa anima a diuinitate separata illuc descendit, ut suos inde deduceret, qui detinebantur in tenebris: et qui ibi non remansit, sed inde cum triumpho rediit, iuxta illud: Quia non derelinques animam meam in inferno, etc. Et ideo dicit: Eripuisti animam meam ex inferno inferiori. Potest etiam quantum ad membra accipi hoc modo, ut in locis penalibus superiorem et inferiorem locum tanquam superiorem et inferiorem infernum intelligamus: et accipiamus superiorem locum, ubi sancti uiri, Abraham scilicet, et Lazarus in sinu eius, et alii ante aduentum Domini in quiete quadam seruabantur; inferiorem uero locum intelligamus, ubi superbia diuitis erat damnata cum aliis eternaliter puniendis.  Et quod ille locus superior esset, iste inferior, hoc Euangelista testatur, dicens: Eleuans autem oculos diues, cum esset in tormentis, uidit Abraham a longe, et Lazarum in sinu eius. Non enim oculos eleuaret, nisi quod sursum erat, aspiceret. Et est dicere secundam hanc sententiam: Eruisti animam meam, id est, meorum. Et si quidem in superiorem infernum ad tempus purgandi uacatis illis liberasti . A quibus nisi liberarentur, uere illuc precipitarentur, tunc etiam eos inde eruisti. Sicut aliquis diceret medico: Liberasti me de morte; non quod mortuus esset, et ille eum resuscitasset, sed quia dedit ei potionem aliquam, quam nisi dedisset, mortuus esset. Solet et alia sententia hic dici, scilicet ut utrumque infernum in hac uita accipiamus. Superiorem quidem infernum in actualibus, inferiorem uero in criminalibus. Sed non oportet ut separatim dicatur, quia in superiori quodam comprehenderunt. Et dicit in hoc loco beatus Augustinus: quia quicunque horum  predictorum siue sit, siue non sit, credat, nemo tamen putet eum temerarium affirmatorem, sed uerbi Dei fidelem persecutorem.

Deus, iniqui insurrexerunt super me. Ideo dico, quia tu eripies animam meam et meorum ex inferno inferiori, quia cogar ego, et cogentur et mei illuc descendere. Nam ideo, Deus, iniqui Iudei insurrexerunt? id est, insurgent super me, ut deprimant me. Insurgent etiam iniqui, id est, quicunque persecutores praui in suos, quia que restant passionum Christi, necesse est ut compleat in corpore suo. Et non solum  iniqui de minoribus Iudeis insurrexerunt super me, sed etiam Synagoga potentium, id est, congregatio superborum principum, quesierunt animam meam non ad imitandum, sed ad perdendum. Et non proposuerunt te in conspectu suo, id est, non considerauerunt te in me, sed me tantum, hominem, uel non proposuerunt te in conspectu suo, scilicet ut mihi innocenti parcerent. Tunc enim Deum ante  oculos cordis haberent, si attenderent ipsum esse innocentem hominem, aut non solum hominem, sed et Deum, et sic ei parcerent.

Et tu, Domine. Ipsi, inquam, insurrexerunt super me, et ideo tu, Domine, Deus miserator in exhibitione, et misericors in affectione. Patiens, quia patientia tua nos ducit ad penitentiam. Et multe misericordie, quia non solum remittis peccata, sed etiam remuneras in nobis tua dona, et uerax in promissionibus tuis. Tu, inquam, talis et talis respice in me, quem putant despexisse me, et miserere mei resuscitando, da imperium tuum, id est, iudiciariam potestatem tuam mihi puero tuo, id est, seruo tuo. Pater enim non iudicat quemquam, sed omne iudicium dedit Filio, quia Filius hominis est. Et est dicere: Qui prius apparui contemptibilis, appaream terribilis: qui ueni iudicandus, ueniam iudicaturus: qui ostendi in passione patientiam, ostendam in iudicio potentiam. Da, inquam, imperium puero tuo, et ut des saluum fac per  perseuerantiam me Filium non serui tui, sed ancille tue solius, scilicet illius que angelo respondit: Ecce ancilla Domini, fiat mihi secundum uerbum tuum. Et postquam me feceris per perseuerantiam, fac mecum, id est, fac in me signum in Iona ostensum, iuxta illud: Generatio praua et adultera signum querit; sed non dabitur ei signum, nisi Ione prophete. Sicut enim fuit Ionas, etc. hoc est dicere, Resuscita me. Quod signum est in bono, uel futurum est multis in bonum, id est, ad saluationem. Meum ideo ponit, quia et Deus Pater eum resuscitauit, quod testatus est, dicens: Soluite templum hoc, et post triduum reedificabo illud, fac, inquam, mecum signum, ut qui oderunt me, uideant et confundantur nunc salubriter et utiliter, qui confundendi erant perniciose et inutiliter. Quid, inquam, uideant? Hoc scilicet: Quoniam tu, Domine, adiuuisti me ne deficerem in tribulatione, et consolatus es me resurrectione.



IN PSALMUM LXXXuI. Filiis Core psalmus cantici.



ARGUMENTUM.

Precaptis decem tribubus Assyrii, quamuis obsiderent Ierusalem, non tamen debellare potuerunt. Aliter uox apostolica de Ecclesia.



EXPLANATIO.

Filiis Core fidelibus significat Christianis, quibus Propheta ciuitatem Dei predicat, ut eis tante glorie maior audiatur affectus. Aliter omnes pene psalmi, qui filiis Core titulantur, letitia pleni sunt, non enim secuti iniquitatem patris, alienum a Deo ignem libidinosum assumunt, sed hoc amantes quod diligit Dominus, de ciuitate Dei gloriosa loquuntur. In prima parte propheta loquitur ad fideles, celestem predicans ciuitatem. Secunda Dominus Saluator eam diuersorum nominum allusione credituram esse pronuntiat, increpans Synagogam, quare ipsa non cognouerit Deum, cui fides gentium deuota crediderit. Tertia parte propheta uno uersu futuri seculi beatitudinem tangit, que partes diapsalmatum  quoque sunt interpositione discrete.



COMMENTARIUS

Fundamenta eius in montibus. Psalmus, id est, hec operatio, constitutio scilicet ciuitatis, de qua hic agitur. Que operatio est cantici, id est, pertinet ad spirituale gaudium: quia omnibus qui ad hoc intendunt, ut in illo edificio sint, spiritualiter est inde gaudendum: proponitur filiis Core, id est, Christi. Ut si ueri sunt filii, satagant in contextu illius edificii poni. Cantatur enim et commendatur nobis quedam ciuitas in hoc psalmo, cuius ciues sumus in quantum Christiani sumus, et a qua peregrinamur, quandiu mortales sumus, et ad quam per uiam eius tendimus; que quasi dumetis et sentibus interclusa, non inueniebatur, donec rex ipsius ciuitatis se nobis fecit uiam, ut perueniremus ad eam. In Christo ergo ambulantes, et adhuc peregrinantes, et desiderio suspirantes, cuiusdam ineffabilis letitie illius ciuitatis, sic cantemus  ut desideremus: et uideamus quam ardentes amatores illius ciuitatis illi erant, a quibus nobis sunt hec predicta atque cantata, et quanto affectu ab illis nobis sunt commendata, quem affectum fecit eis timor ciuitatis, amorem autem Spiritus sanctus infundit eis. Hoc ergo spiritu repletus et feruens quidam ciuis, qui de desiderio et amore illius ciuitatis multa secum uoluebat, et interius meditabatur, in hanc uocem erumpit, quasi de ea aliquid ad quod eius posset referri, predixerit. Quando autem de ea non dixit, qui de ea, ex quo cognouit, corde non tacuit? Utique semper de ea dixit. Et est, quasi dicat: Mira quidem et ineffabilia de ciuitate illa sunt dicenda: ego autem hoc solum de ea dico, quod fundamenta eius sunt in montibus sanctis, hoc est, sancti montes, in quibus hec ciuitas edificatur, sunt etiam fundamenta eius. Et quasi diceretur: Cuius eius? Dicit Sion, id est, Ierusalem superna est quedam ciuitas, cuius portas diligit Dominus super tabernacula Iacob. Sanctos montes uocat patriarchas, prophetas, apostolos et alios  doctores summos, qui propter fidei constantiam et uirtutum eminentiam montes dicuntur; et hi sunt fundamenta huius ciuitatis, quia infirmitas nostra in eis nititur, quia per eorum auctoritatem corroboratur. Et est aliter in hoc edificio uiuo, quam in quolibet mortuo et terreno edificio. In terrenis enim edificiis aliud sunt fundamenta, aliud lapides, unde construitur edificium, aliud porte, aliud habitatores. In hoc uero spirituali edificio sancti montes, quos fundamenta esse diximus, sunt ciues, qui ideo de ipso loquebantur, ut alios ciues exhortarentur: et lapides uiui et quadrati, de quibus contexitur edificium, sunt et porte. Quadrati uero lapides ideo dicuntur, quia sicut quod uere quadratum est, in quamcunque partem cadat, stabile est, uelut tali in aleis: quicunque in hoc edificio sunt, tales sunt quod quecunque tribulationes uel pressure immineant, per quas quasi cadere uiderentur, tamen non cadent ullis tentationibus. Porte quoque sunt predicti montes,  quia per eorum doctrinam ad cognitionem ueritatis accessum habemus. Sciendum autem, quia licet dixerimus plura in hoc edificio esse fundamenta, unum tamen principale est eius fundamentum, fundamentum scilicet fundamentorum, de quo ait Apostolus: Fundamentum aliud nemo ponere potest, preter quod positum est, id est, Christus. Et hic idem est lapis in hoc edificio angularis, tenens duos populos tanquam duos parietes, e diuerso uenientes, et in uno angulo conuenientes. Qui lapis angularis et in summo est et in imo: quia et in his qui iam sursum sunt, et in his qui adhuc in terra deorsum  que ubique presens est, quia totum est in similitudinibus, nichil in proprietatibus. Et hoc maxime considerandum est in hoc edificio; quia non de imis ascendit ad summa, sicut alia edificia, sed de summo tendit ad ima. Christus enim qui est fundamentum, est uere summum. Qua superedificantur,  inferiores sunt. Dicuntur autem duodecim porte huius edificii et una porta. Una quidem propter Christum, qui se ipsum portam uocat dicens: Ego sum ostium, per me si quis, et reliqua. Duodecim uero propterea dicuntur, quia duodenarius numerus constat ex quatuor et tribus; et ad huius constructionem uocantur non de una parte edificii tantum, sed de omnibus quatuor partibus mundi, et hoc per cognitionem sancte Trinitatis: has itaque portas Sion diligit Dominus super omnia tabernacula Iacob, id est, plus quam omnia legalia instituta ueteris populi, que fuerunt significatiua predictorum, et iliorum que nunc sunt in Ecclesia. Per Iacob enim carnalis populus hic accipitur, per tabernacula uero legalia instituta, que ad tempus fuerunt apposita.

Gloriosa dicta sunt de te, ciuitas Dei. Quasi dicat: Merito diligit Dominus portas tuas, quia, o ciuitas Dei, gloriosa dicta sunt de te, a prophetis scilicet, etiam ab ipso Domino, cum diceret ad Iudeos: Amen dico  uobis, quia publicani et meretrices precedent uos in regnum Dei. Ciuitatem Dei dicit celestem Ierusalem, ad differentiam terrestris propter dignitatem.

Memor ero Raab. uere gloriosa dicta sunt de te. Nam etiam Dominus hoc gloriosum dixit de te, o Sion, scientibus me, id est, cognoscentibus potentiam meam et uoluntatem meam, et ideo edificantibus te: Illis ero memor, id est, memoriam faciam Raab et Babylonis, scilicet talis etiam qualis fuit Raab et Babyloni, conuersos in edificio tuo ponant. Raab meretrix fuit in Iericho, que legatos Isrelitici populi ad explorandum missos hospitio suscepit, et illos abire permisit, atque eos sub iuramento promittere sibi fecit, ut sicut ipsa conseruauerat, ita ipsi cum ciuitatem illam caperent, eam et domum suam custodirent. Illi autem acquiescentes, preceperunt ei ut in euersione ciuitatis coccineum funem de fenestra sua suspenderet, quod ita fecit, et liberata est. Interpretatur autem Raab superba, Iericho uero luna: et per lunam defectio mortalitatis designatur.  Intelligitur uero per Raab generalis fornicaria, id est, gentilitas, que in Iericho erat, quia solo terrenitatis defectui inherebat: et superba erat, quia creaturam Creatori preponebat. Quisquis autem de gente illa legatos Isrelitici populi, id est, predicatores ueritatis accipit, et passionem Christi, que per coccineum, id est, rubicundum funem designatur, de fenestra rationis suspendit, id est, si rationabiliter eam credit: iste saluabitur, cum Iericho in eterne destructionis ignem tradetur. Babylon quoque confusio interpretatur, per quam maxime terrena cupiditate confusi designantur, qui etiam conuersi et mundati ponuntur in ciuitate Dei, et hoc gloriosum Dominus de ea dixit. Idem est enim cum dicit: Hec ciuitas mundat omnia immunda, et dirigit omnia confusa.

Ecce alienigene. Dicit quasi preteritum, quod per spiritum preuidit futurum. Quasi dicat: Ecce completa sunt gloriosa dicta de ciuitate Dei, non iam ipsi, sed immutati. Per alienigenas accipe omnes  mente alienos a populo Dei, id est, persecutores. Per Tyrum, que Hebraice dicitur Sor, quod tribulatio uel angustia interpretatur, illi designantur, in quorum animam malo merito suo omnis tribulatio et angustia erat futura, si non resipiscant. Per populum autem Aethiopum maximi in peccatis denigrati et desperatissimi.

Nunquid Sion dicet, homo. Non solum illud gloriosum, quod prediximus, sed etiam hoc aliud gloriosum de ciuitate Dei dictum est, scilicet quod quidam et natus est in ea, ut homo propter nos, et ipse Altissimus, id est, eus ante nos quia Deus, fundauit eam. Nec mirum si ille qui creauit matrem, de qua nasceretur, fundauit etiam ciuitatem in qua nasceretur. Et, o Sion, nunquid homo tantum dicet, id est, presumet hoc exponere aut intelligere? Quasi dicat: Certe nunquam homo per se, id est, sine Spiritus sancti illuminatione poterit ad hoc aspirare. Sion eamdem accipit, quam prius. Nec te turbet quod in  ciuitate Dei, quam celestem Ierusalem esse prediximus, homo nasci dicitur: quia non solum Ecclesia superna, sed etiam presens celestis Ierusalem uocatur, quia eadem est et illa et ista. Et ut ait Apostolus: Nostra conuersatio est in celestibus, in qua scilicet in presenti Ecclesia natus est Christus, quamuis de Iudeis nasceretur: quia beata uirgo Maria propter fidem, quam habuit, reuelande adhuc Ecclesie membrum fuit.

Dominus narrabit in scripturis. Quasi dicat: Licet non sit hominis dicere aut intelligere illud, scilicet quod et homo natus est in ea, et fundauit eam: tamen certum et uerum est, quia Dominus qui nec fallit nec fallitur, et narrauit et narrabit illud in scripturis non Aristotelicis aut Platonicis, sed populorum, id est, in scripturis directis ad populos corrigendos et docendos. Et in scripturis principum, id est, quas principes et scripserunt et docuerunt: principum dico non quorumlibet, sed horum, id est, magnorum principum  qui scilicet fuerunt in ea ciuitate construenda, principes accepit hic sanctos apostolos et alios constitutores Ecclesie, qui etsi pauperes et piscatores fuissent, primatum tamen super omnes principes seculi obtinent, quod res ipsa docet.

Quisquis enim Romam Christianorum tendit, magis gaudet habere memoriam Petri piscatoris, quam curet uisere palatium Neronis imperatoris. Sciendum quod beatus Augustinus superius hanc litteram ponit: Mater Sion dicet, homo. Et est alia continuatio, quasi sic diceretur: Quomodo hoc erit, ut alienigene, et Tyrus, et populus Aethiopum in illa sunt ciuitate? Hoc modo, scilicet, quia quidam talis nascetur, qui et potens erit, et idoneus ad illos introducendum. Nam quidam dicet, o mater Sion, ut quilibet alius homo. Et hic est talis qui et natus est in ea, homo propter nos et ipse ante nos fundauit eam. Sententia non mutatur. Et est, quasi dicat: Per hoc scitur et ratum habetur quia Dominus et narrauit et  narrabit hoc in Scripturis populorum, etc.

Sicut letantium. Quandoquidem, o ciuitas Dei, tot et tam gloriosa dicta sunt de te, et montes sancti sunt fundamenta tua, et Dominus diligit portas tuas; ergo habitatio omnium habitantium in te est, sicut letantium. Quasi dicat: Habitatio quidem terrene ciuitatis est, sicut plorantium et tristantium; tua autem habitatio est letantium, id est, letitia perfruentium. Pereunte enim necessitate, peribunt omnia opera necessitatis, et sola letitia sequetur. Et ideo dicit quia erit letantium habitatio. Et ne curramus ad terrenam aliquam letitiam, putantes hanc esse illam, ideo sicut apposuit, ut sciremus quod nichil hec ad illam, nisi per similitudinem solam.



IN PSALMUM LXXXuII. Canticum psalmi filiis Core, in finem pro Maheleth ad respondendum, intellectus Eman Ezrahite.



ARGUMENTUM.

 Aliter uox Christi de passione sua ad Patrem.



EXPLANATIO.

Melech interpretatur chorus, diuina uerba decantans, et quod additur, Ad respondendum, significat organa musica preuenisse, et chorum respondisse solemniter, mystice innuens Domini passionem, que hoc psalmo cantatur, Ecclesiam concorditer imitari debere. Nam et Eman Isrelitam, qui frater eius, et uir uidens Deum interpretatur, eumdem fidelium populum denuntiat. De quibus dicitur: Ite, nuntiate fratribus meis. Est autem Eman filius Iel, filii Samuel, de familia Caath, filii Leui, unus de cantoribus quos Dauid in collocatione arce prefecit reliquis ad canendum. Hieronymus hunc titulum ita exponit: Psalmus iste refertur ad fidem, et filiis Core precinentibus, omnis in eamdem uocem respondit chorus Eman Isrelite sensu prudentiaque compositus. Arnobius ita in huius psalmi titulo: Nominantur quidem filii Core, sed psalmus canticum suum pro Melech dirigit, et dat intellectum  Eman Isrelite. Melech Hebrei destitutum uocant, Eman inopem. Ergo ad destitutum et pauperem sermo est, illum credo, quem relinquentes solum discipuli fugerunt; qui cum diues esset, pauper pro nobis factus est. Per totum psalmum Dominus loquitur. In prima deprecatur auxilium per similitudines uarias, contemptum suum referens, quem a Iudeis erat perpessurus. Secunda que sit passurus enumerat, asserens mortuos a medicis non esse suscitandos, ut possint Domino confiteri. Tertia negat misericordiam Domini sepultos edicere, aut perditos laudes Domini personare, propterea resurrectionem sibi celerrimam uenire deprecatur. In qua oratione perseuerans loquitur, a parte membrorum diuersas commemorans passiones, quas tam ipse quam eius plebs sustinuit deuota.



COMMENTARIUS.

Domine, Deus salutis mee. Canticum psalmi filii Core pro Maheleth ad respondendum, in finem. Intellectus  Eman Isrelite, uel Hiezrahelite, uel tamen Hiezraite. Agit in hoc psalmo caput nostrum de passione et resurrectione sua, accumulando tribulationes et miserias, quas pro nobis passus est, ut tanto magis nos reddat attentiores et promptiores ad condigne sibi respondendum. Et quoniam hec actio ad letitiam et gaudium nostrum spirituale pertinet, quia eius mors nostra uita, eius damnatio nostra iustificatio; ideo psalmus iste dicitur canticum psalmi, et proponitur hoc canticum filiis Core, id est, Christi pro Maheleth ad respondendum. Maheleth Hebraice, chorus dicitur Grece, et chorus est multitudo concorditer canentium, et ponitur pro concordia. Et est dicere: Proponitur hoc tantum filiis Chore, pro Core, ad respondendum, ut sit chorus concorditer respondens illi precentori suo. Qualiter autem sit ei respondendum, Petrus apostolus insinuat dicens: Christus pro nobis passus est, uobis relinquens exemplum ut sequamini uestigia eius. Idem  quoque Ioannes ostendit dicens: Sicut ipse animam posuit pro nobis, ita et nos pro fratribus debemus ponere animas. Et hoc tantum in caritate, quia dicit Apostolus: Et si tradidero corpus meum ita ut ardeam, caritatem autem non habuero, nichil mihi prodest. Huic quippe precentori sancti martyres principaliter et digne responderunt. Nec tamen denegandum est, quin et illi respondeant, quia et si persecutorem non patiuntur exterius, tamen seipsos mortificant interius: et in ea semper sunt uoluntate, ut, si necesse sit, non dubitent pro fratribus animas ponere. Proponitur, i quam, filius Core ad respondendum, ipsis dico tendentibus per responsionem istam in finem eternarum coronarum, id est, ad gloriam immortalitatis et impassibilitatis. Et est hoc canticum intellectus Eman Ezrahite. Eman interpretatur frater eius. Illi autem sunt fratres eius, qui ita intelligunt sacramentum crucis eius, ut non solum non erubescant, sed ut in ea glorientur, uelut ille qui dixit: Mihi absit gloriari nisi in cruce Domini nostri  Iesu Christi. Unde hoc canticum merito intellectus Eman dicitur, Eman, dico, Isrelite. Omnis enim qui sicut intelligit, talis est, de quo potest dici: Ecce uerus Isrelita, in quo dolus non est. Hiezrahelita autem, uel Hiezraita, Orientalis aduena interpretatur. In Oriente enim nos Dominus posuit, quando Adam in abundantia uirtutum constituit; sed per preuaricationem de Oriente cecidimus in Occidentem, id est, in hanc ignorantiam et in hanc mortalitatem. Si autem repatriare uolumus, necesse est ut exsilium nostrum attendamus, et precentori nostro respondere concorditer satagamus, quod omnis qui uere frater est facit. Sciendum autem quod beatus Augustinus dicit istum psalmum inter ceteros de passione conscriptum, nec minus pro Maheleth ad respondendum necessarium, non ob aliud sic specialiter intitulauit, nisi propter uariationem et fastidii reuelationem. Aut si alia causa est cur titulus alterius psalmi alteri non possit conuenire, cum multum  laborauerit, dicit se non potuisse inuenire. Dicit etiam quia si aliqui ante eum dixerunt inde, uel scripserunt, aut non profuerunt tarditati sue, quia non potuit intelligere; aut non satis fecerunt exspectationi sue, quia infirmum fuit quod dixerunt. Audiamus ergo in hoc psalmo Dominum precentorem nostrum, et audiamus quo modo chorus suus ei respondeat imitatione uel gratiarum actione. Ei dico sic dicenti: Domine Deus auctor salutis mee et meorum. Et merito, quia ego clamaui, id est, irremisse egi coram te, non ad aspectum hominum. Et hoc in die et in nocte, id est, et in prosperitate et in aduersitate. Ille enim uere et die et nocte clamat, quem nec extollit prosperitas, nec frangit aduersitas. Dominus Deus, inquam, intret ad te oratio mea facta non in labiis exterius, sed in tuo conspectu, id est, in corde, ubi tu conspicis. uel si in conspectu tuo non habeatur, tunc simpliciter ita dicetur: Intret oratio mea in conspectum tuum, id est, acceptabilis sit tibi oratio  mea. Tractum enim est ex eo quod legati illi qui aliquam legationem acceptabilem principi afferunt, mox ante eum intromittuntur.

Inclina aurem tuam ad precem meam. Idem uidetur per alias uoces dicere. Nihil enim aliud est auris inclinatio, quam misericors exauditio. Et utique tunc inclinat nobis aurem, si nos non erigamus ceruicem.

Quia repleta est malis anima mea, et uita mea inferno appropinquauit. Et ideo rogo ut inclines mihi aurem, quia patior necessitatem. Anima enim mea repleta est malis. Quibus malis? Non utique uitiis, quia peccatum non fecit, nec inuentus est dolus in ore eius; sed humanis malis, scilicet, tristitia, tribulatione, dolore. Compatitur enim anima carni sue, quando ineuitabiliter imminet dolor ipsi carni. De his malis quippe dixit: Tristis est anima mea. Hec autem, id est, hos affectus humane infirmitatis non conditione necessitatis, sed uoluntate miserationis suscepit, sicut et carnem et ipsam etiam mortem.  Transtulit enim in se membra sua, ut si forte aliquod membrum suum inter corporales tribulationes atque molestias contristaretur, aut dolore contingeretur, non ideo putaret se alienum a misericordia eius. Et ut ostenderet hec non esse uitia, sed humane infirmitatis indicia. Et ideo  dico quia anima mea repleta est malis, quia uita mea appropinquauit inferno, id est, morti. Possumus etiam per mala hic accipere tristitiam et dolorem compassionis, quam ipse habuit, quia uidit illos quos uenerat reficere, potius a ueritate deficere, et in tanto scelere se polluere. Iuxta quod Apostolus ait: Magna tristitia, et continuus dolor menti mee pro fratribus meis secundum carnem, qui sunt Isrelite.

Aestimatus sum cum descendentibus in lacum, factus sum sicut homo sine adiutorio, inter mortuos liber. Ideo anima mea repleta est malis, et uita mea appropinquauit inferno, quia estimatus sum ab illis, quorum mortuos ueneram suscitare, infirmos curare,  ipsos eosdem a peccatis liberare; esse cum descendentibus in lacum, id est, par esse illis qui descendunt in lacum, id est, in profundam miseriam uitiorum huius uite. uel in lacum, id est, in inferiorem infernum. Et factus sum etiam reputatione illorum, sicut homo sine adiutorio, id est, uelut destitutus ab omni auxilio, quia dixerunt: Persequimini et comprehendite, quia non est qui liberet eum. Talis, inquam, ab eis reputatus sum, cum tamen essem solus liber inter mortuos. uere enim mors illius libera fuit, non coacta, quia potestatem habuit animam ponendi, et iterum sumendi. Per hoc etiam liber inter mortuos fuit, quia nec precedentem causam mortis, id est, peccatum habuit, nec sequentem penam timuit.

Sicut uulnerati dormiens in sepulcris, quorum non es memor amplius. Hoc est dicere: Ego uulneratus lancea, estimatus sum ita mortuus ex coactione, sicut alii uulnerati non quilibet, sed qui mortui sunt,  et dormiunt in sepulcris exspectantes resurrectionem, et ita dormierunt, quod tu non es amplius memor eorum, quantum ad commutationem in melius.

uel aliter: Aestimatus sum ab eis sicut uulnerati, id est, transfixi sagittis diuine aduersationis, hoc est, sicut prorsus intus excecati, dormientes in sepulcris, id est, acquiescentes sibi in operibus mortuis, quorum tu non es amplius memor per reparationem.

Et ipsi de manu tua repulsi sunt. Quasi dicat: Putauerunt me, inquam, o Domine, destitutum tuo auxilio, et ideo ipsi potius repulsi sunt, et interius et exterius de manu tua, id est, de protectione misericordie tue.

Posuerunt me. Merito repulsi sunt de manu tua, quia ipsi posuerunt me praua reputatione sua in inferiori lacu. Superius per lacum accepimus profundam miseriam huius uite, et inferiorem infernum; hic autem, plus accipimus, scilicet, profundissimam  damnationem sceleratorum, et hic tandem. Et ideo  posuerunt in lacu inferiori, quia acceperunt me in tenebrosis, id est, inter datos tenebris et carentes lumine ueritatis. Et etiam in umbra mortis, id est, inter illos quia adeo sunt perditi, quod iam umbram, id est, similitudinem mortis in se ostendunt.

Super me confirmatus est. Quasi dicat: Hoc etiam male reputantes de me dixerunt, quia non tantum ira tua, Domine, ad tempus esset super me, sed furor tuus est confirmatus, ut maneat super me et hic et in futuro. Et hoc etiam dixerunt, quod tu induxisti in dispositione tua super me omnes fluctus tuos, id est, et presentem tribulationem et eternam damnationem.

Longe fecisti notos meos a me. Quasi dicat: Ad maiorem cumulum miserie mee hoc etiam additum est, quia tu fecisti, id est, fieri permisisti longe a me si non loco, tamen affectione notos meos, id est, illos qui et uiderant miracula a me facta, et intellexerant  opera mea. Et uere longe facti sunt, quia posuerunt me sibi tanquam abominationem. Satis enim ille estimauit eum abominationem, qui cepit detestari et iurare quia non nouisset hominem. Traditus sum ab uno illorum, et tamen non egrediebar, id est, diuinitatis potentiam non ostendebam. Et ideo oculi mei languerunt, id est, in mortem datus sum: ut simpliciter sit descriptio mortis. uel oculi, id est, etiam perfectiores in corpore meo, per quos ego aliis prospiciebam, languerunt, id est, a me defecerunt pre inopia, id est, quia solam paupertatis formam, non diuinitatis diuitias exhibebam.

Clamaui ad te, Domine. Quasi dicat: Quanquam tot molestiis circumuentus essem, tamen non ideo defeci a meo proposito, quia, o Domine, clamaui, id est, irremisse egi ad te promerendum; et hoc non ad horam, sed tota die, id est, toto tempore militie mee. Expandi manus meas, id est, ostendi bona opera mea, ut aliis exemplum darem, respiciens  non ad os hominum, sed ad te.

Nunquid mortuus facies mirabilia. Quasi dicat: Quia, Domine, ad te clamaui, quia tota die manus meas expandi, ergo recompensa mihi, et resuscita me, ut per me resuscitatum facias mirabilia, id est, reparationem uiuis, quia per me mortuum, id est, non resuscitatum non facies mirabilia mortuis. Hinc talis per disiunctionem syllogismus uidetur posse fieri: Cum constet quod facturus sis reparationem per mortem meam, aut per me mortuum tantum, id est, non resuscitatum, facies mirabilia mortuis, aut per me resuscitatum et uiuum uiuis; sed per me mortuum non facies mirabilia mortuis; ergo per me uiuum uiuis. Assumptione ponit in libro sub interrogatione cum dicit: Nunquid per me mortuum tantum facies mirabilia mortuis? Quasi dicat: Impossibile est hoc fieri. Mortuos accipit hic interius et exterius mortuos, qui iam ad sibi condignas penas descendunt, et ideo impossibile est eos amplius reparari,  quia in inferno nulla est redemptio; uiuos uero accipe illos qui, et si mortui sunt interius, uiuunt tamen exterius, et ideo in eis est spes reparationis. Inde autem constat quod per eum reparatio debet fieri, quia ipsemet in Euangelio dicit: Ego ad hoc ueni, ut testimonium perhibeam ueritati. Nunc ad litteram redeamus. Nunquid per me mortuum facies mirabilia mortuis? Utique non. Aut medici futuri, medici, scilicet, animarum, medici ueri, hoc est doctores sancti suscitabunt, id est, suscitare per reparationem poterunt mortuos illos? Utique non. Confitebuntur tibi amplius salubriter mortui illi? Utique non. Quia infernus non confitebitur Domino. Nunquid narrabit? uere medici mortuos non suscitabunt, quia narrare misericordiam tuam eis non poterunt, nec aliquis alius. Quod sic dicit sub interrogatione: Nunquid aliquis iam narrabit mortuis et positis in sepulcro misericordiam, id est, reparationem tuam, et positis in perditione, id est, in eterna damnatione  narrabit aliquis ueritatem tuam, hoc est, uel uera precepta tua, uel impletionem promissorum tuorum? Nullus utique.

Nunquid cognoscentur in tenebris mirabilia tua. Plus dicit quam prius. Quia dicit quod et si ab aliquo eis narrari posset, ipsi tamen non intelligerent, interrogando sic, Nunquid mirabilia tua, id est, reparatio tua poterit cognosci ab his qui sunt in tenebris, id est, in tenebrosis locis inferni, et iustitia, id est, gratia tua iustificans poterit cognosci in terra obliuionis, id est, in terra illa cuius tu penitus per uisitationem misericordie es oblitus? Quasi dicat: Utique, et si esset qui hec illi posset narrare, non esset qui posset cognoscere.

Et ego ad te, Domine, clamaui. Quasi dicat: Quandoquidem per me mortuum mirabilia non facis mortuis, ergo, o Domine, resuscita me, ut per me uiuum mirabilia facias mortuis. uel recompensa mihi uicem, quia ego clamaui ad te. Et uere facies, quia oratio  mea preueniet te, id est, apparebit te preuenisse, et effectum apud te obtinuisse per resurrectionem meam factam in mane.

Ut quid, Domine, repellis orationem meam, auertis faciem tuam a me? Quasi dicat: Quandoquidem exauditurus es me, ut quid ergo, Domine, repellis, id est, facis a te uideri repulsam orationem meam? Et ut quid quasi auertis faciem tuam a me, dum permittis me sic contemni, sic tribulari ab inimicis meis. Quasi dicat: Tu ergo certe scis, et ego scio quare hoc sit.

Pauper sum ego, et in laboribus a iuuentute mea. Ideo, inquam, auertis a me  faciem tuam, quia ego solus sum idoneus, per quem ira tua transeat, et sic reparatio fiat. Nam ego sum uere pauper. Nihil prorsus mihi ascribendo. Et sum in laboribus pondus preceptorum tuorum portando a iuuentute mea, id est, ab illa etiam etate que pronior est ad lapsum. Quod autem sum pauper et laboro, non est ex impotentia mea, quia exaltatus sum per immunitatem  peccatorum, et plenitudinem uirtutum. Et tamen sum humiliatus a persecutoribus, et hoc non eternaliter, sed tantum ad horam, quia conturbatus. Quare autem humiliatus, quare conturbatus? Ideo scilicet, ut ire tue uenientes in me transirent, sicut reuera transierunt. Et ut transirent terrores tui, a te dispositi: iuxta illud: Non haberes in me potestatem, nisi desuper data tibi fuisset, inquam, terrores conturbauerunt me. Et ideo dico conturbauerunt, quia torrentes illi circumdederunt me, sicut aqua, id est, ut me inuoluerent et demergerent tota die, id est, passionis toto tempore: circumdederunt me, dico, similiter, scilicet et Iudei, et milites Romani. Et ad cumulum miserie mee augendum elongasti, id est, elongari permisisti a me, si non loco, tamen affectione, amicum mihi corde, et proximum carne, ut Iacobum; et etiam elongasti omnes notos meos, scilicet quibus innotuerant signa et opera tua a me non misero, sed tanquam ipsa miseria, id est, lepra reputato.

 Nunquid mortuis facies mirabilia: aut medici suscitabunt et confitebuntur tibi. Taliter quoque continuatur et legitur. Quasi dicat: Ego quidem, o Domine, clamaui ad te, et tota die manus meas expandi; quare ergo seuiunt in me inimici? Ideo scilicet, quia mortui sunt interius, id est, excecati sunt, et opera mea non attendunt. Et ideo nulla erit reparatio, quod sub interrogatione sic dicit: Nunquid mortuis, quos interius scilicet non illuminat gratia tua, ut commoueant eos ueritatis opera a me exhibita, facies per me mirabilia, id est, reparationem? Utique non; aut medici futuri suscitabunt tales a morte interiori, ut confiteantur tibi? Utique non, quia nec etiam eis mirabilia tua narrabunt, iuxta illud: uobis primum oportebat loqui uerbum Dei: sed quoniam repulistis illud, et indignos uos esse iudicastis, ecce conuertimur ad gentes. Et hoc est quod dicit: Nunquid narrabit aliquis medicorum misericordiam reparationis tue positis in sepulcro, id est, persistentibus et delectantibus  in operibus mortuis: et ueritatem tuam positis in perditione, id est, in eterna damnatione? Nullus utique. Et merito, quia et si eis narraretur, ab eis non cognosceretur. Nunquid enim cognoscentur mirabilia tua in tenebris, id est, inter illos quorum ratio est obtenebrata, quia a ueritatis lumine priuata? Et iustitia tua cognoscetur in terra obliuionis, id est, irrecuperabiliter damnatis? Utique non

Et ego. Quasi dicat: Dico quia non cognoscentur mirabilia tua in tenebris, et quod non facies mirabilia mortuis: et ego tamen pro quibusdam ex illis clamaui ad te, Domine, ut cum dicitur: Pater, ignosce illis, quia nesciunt quid faciunt, profuit enim hec oratio multis, ut centurioni illi qui dixit in passione: uere Filius Dei erat iste: et illis qui accedentes ad apostolos dixerunt: Quid faciemus, uiri fratres? et multis aliis. Et hoc est quod sequitur: Et mane oratio mea preueniet te. Quasi dicat: Clamaui, inquam, pro illis ad te. Et hoc non frustra, quia oratio mea preueniet  te, id est, apparebit quod rogaui obtinuisse apud te, sicut preuenientes solent obtinere facto mane, id est, facta in quibusdam illorum illuminatione, uelut in his quos prediximus. Et quia crebrescebant flagella, quia flagellat Deus omnem filium quem recipit; iuxta illud: Fili, accedens ad seruitutem Dei, sta in timore et tremore, et prepara animam tuam ad tentationes; ideo subdit: Ut quid, Domine, repellis? id est, facis uideri quod repellas, tot malis crebrescentibus super eos, orationem meorum, quam meam pre nimia affectione dico. Et quare auertis, ut uideris, faciem tuam a me, id est, a meis? Quasi dicat: Utique ideo facis, quia scis eos esse idoneos, quibus per talia flagella eternam pares hereditatem. Namque ego sum pauper in illis, quia nichil ipsi de se presumunt, nichil sibi attribuunt, et sum in laboribus in eis: quia sustinent pondus preceptorum tuorum a iuuentute non sua, sed mea, id est, ab innouatione quam non ipsi, sed ego in eis per gratiam feci. Aliquando autem exaltatus sum in eis, scilicet quando  subtrahitur flagellum, et parcitur eis. Quia ut iam predictum est, si nulla iucunditas esset, deficeremus. Et iterum humiliatus sum in eis, reuertentibus et increscentibus flagellis: quia si plena securitas esset, male exsultaremus. Et ita tamen humiliatus sum, quod conturbatus, id est, ad horam tantum humiliatus. Quod ponit ad consolationem nostram, ne deficiamus in tribulatione: quia ad tempus tantum erit tribulatio, in eternum uero exsultatio. Et ideo  humiliatus sum in illis, ut ire tue transirent in me, id est, in illis meis, sicut reuera transierunt. Et tamen hoc non per eos, sed per me factum est. Nam ut transirent ire tue in eis, terrores tui, id est, a te dispositi conturbauerunt me. Que sequuntur non mutantur.



IN PSALMUM LXXXuIII Intellectus Ethan Ezrahite.



ARGUMENTUM.

 Predicit captiuos in Babylone, nichil quidem de meritis propriis, sed de promissionibus ad Dauid Domini conuenire, ut qui genus omne Iudeorum uel reges illius se custodire promiserat, sponsionis fidem rebus implere dignetur, in honorem regum populos protegendo: uel uox Christi ad Patrem de Iudeis. Aliter de tempore illo quo numeratus est populus historie canitur.



EXPLANATIO

Ethan interpretatur robustus: et quia psalmus iste laudes erat et promissiones Domini narraturus, incommutabilis fidelium uerborum firmitas robusti nomine premonstratur, ubi et intellectus necessario prescribitur, ut pote quia thronus Dauid promittitur eternus, qui interim iuxta historiam olim cernitur esse destructus Ethan autem iste, sicut et Eman, uel de cantoribus Dauid regis est, quos uerba dierum narrant, filius uide licet Christi, filii Abdi, de cognatione Merari, filii Leui  uel de illis sapientibus, quibus in libro Regum Salomonis sapientia prefertur. Sapientior, inquit, Ethan Ezraita et Eman. Tante ergo scientie hoc carmen est, ut sapientissimi illius nomine mereatur ascribi. Ethan iste robustus, qui tanta mentis illuminatione completus est, ut Isrelita uerissime nuncupetur. Primo ingressu psalmi dicit se misericordias Domini cantaturum, quoniam multa promisit fideli populo profutura. Secunda parte diuersis modis laudes Domini, potentiamque describit. Tertia paternas in Christum pollicitationes enumerat. Quarta ipse Dominus ob passionem, quam pertulit, inimicis traditus asseritur. Quinta fragilitati humane postulat subueniri, quoniam in uanum filios hominum plasmauerit. Sexta rogat Dominum suas promissiones implere, quas Dauid seruo suo fecisse declaratur, et memorari qualia serui eius ab impiis opprobria sustinebant.



COMMENTARIUS.

 Misericordias Domini in eternum cantabo. Intellectus Ethan Isrelite. Psalmus iste agit de spe promissionis Dei, quam habemus in Domino nostro Iesu Christo; quia qui promisit, ita cetera quoque complebit, ut iam multa compleuit. Dat autem nobis fiduciam ad eum, non nostrum meritum, sed eius misericordia. Et hic intellectus Ethan, unde psalmus titulum accepit. Ethan dico Isrelite, quia nullus ad hunc intellectum potest attingere, nisi talis sit de quo dici possit: Ecce uerus Isrelita, in quo dolus non est. Dicit enim Salomon, quia Spiritus sanctus discipline effugiet figmentum, nec habitabit in corpore subdito peccatis. Interpretatur autem Ethan robustus, et nemo in hoc seculo robustus est, nisi in spe promissionis Dei. Quantum enim ad meritum nostrum attinet, infirmi sumus: quantum uero ad misericordiam eius attinet, robusti sumus. Ideoque iste infirmus in se, et robustus in spe diuine misericordie, sic incipit: Cantabo, id est, frequenter laudabo, et in me et in aliis misericordias Domini, id est, in reparationem  factam non meritis nostris, sed per solam misericordiam Domini. In me quidem laudabo bene operando, in aliis uero laudabo, ostendendo quidquid sunt, per misericordiam solam esse. uel cantabo in me, et cantabiles aliis faciam misericordias Domini, misericordias dico in eternum mansuras. Misericordias ideo pluraliter ponit, quia quot sunt misericordati, id est, per misericordiam reparati, totidem sunt et misericordie. In eternum ideo ponit, ut per hoc ostendat, quod ira per Adam fuit temporalis: misericordia uero per Christum concessa, est eternalis.

In generatione et generationem. Cantabo, inquam, misericordias, et annuntiabo ueritatem tuam non falsitatem meam, in ore iam meo, id est, corde consono; quia quod tuum est, annuntio. Quasi dicat: Obsequantur membra mea Domino meo, loquar, sed tua loquar: quia ueritatem tuam annuntiabo in ore meo. Si enim non obsequor, seruus non sum: et si mea  loquar, mendax sum. Ideoque ut et ego loquar et tua loquar, duo quedam sunt, unum meum, alterum tuum: ueritas quidem tua, os meum. Et ideo annuntiabo ueritatem tuam in ore meo, ueritatem dico pertingentem in generatione et generationem, id est, in eternum sicut et misericordia. uel secundum aliam litteram dicemus, ueritatem existentem in generatione et generationem, id est, in omni generatione. Dicit enim beatus Augustinus, quod non possit totiens similis repeti generatio, quotiens et decedit et succedit generatio. Et ideo geminato sic dictum in generatione et generationem, ad illud totum intelligendum. Et accipe misericordiam in toto psalmo in remissione peccatorum, ueritatem uero impletionem promissorum. Licet etiam aliquando ueritas accipiatur pro impletione preceptorum. Quas ergo misericordias cantet, quam ueritatem annuntiet audiamus.

Quoniam dixisti. Et ideo secure cantabo misericordias tuas, et ideo annuntiabo ueritatem tuam: quoniam  tu qui nec fallis nec falleris, dixisti, id est, promisisti misericordiam et ueritatem, dicens ita in dispositione tua: Misericordia, id est, reparatio futura edificabitur per gratiam, id est, perficietur pertingens in eternum, hoc est, sic edifico ut non destruam. Et uere ita erit, quia in illis per misericordiam reparatis factis celis preparabitur, id est, exhibebitur aliis, ut non desperent, sed sperent; ueritas tua, id est, completio promissorum tuorum: et ita ut per constantiam eorum euidenter appareat in eis, quia in alio erit scientia linguarum, in alio gratia sanitatum, in alio discretio spirituum, et cetera spiritualia dona, sicut tu promisisti dicens: Effundam de spiritu meo super omnem carnem; quod uidentes alii non desperabunt de completione promissorum. uel aliter: Tu, inquam, dixisti, quia misericordia edificabitur in eternum. Et uere ita erit, quia ueritas, id est, uera precepta tua preparabuntur, id est, dignius quam in aliis preparabuntur in quibusdam celis, de quibus dictum est: Celi enarrant gloriam  Dei, etc. Et ita ut in eis sint, id est, manifeste appareant: quia quod dicit facient. Per quos? quasi dicat: Misericordia autem illa in aliis edificabitur. 

Disposui testamentum. Quasi dicat: illud quidem dixisti, et hoc etiam dixisti: Abiectis meis quoddam testamentum uetus dedi, electis autem meis disposui testamentum meum, id est, nouum testamentum, quo scilicet ad aternam gloriam repararentur. Et non solum disposui, sed etiam iuraui, id est, firmiter promisi Dauid seruo meo. Quid promisi? Hoc scilicet, semen tuum preparabo mansurum usque in eternum. Iuratio Dei non est aliud quam promissionis confirmatio. Et secure potest ille iurare, ne periurium incurrat iurandi consuetudine. Et si superius fecit istum securum ad annuntiandum misericordiam et ueritatem, quia dixit: Dixi, disposui: longe securiorem eum modo reddit, quia dicit, Iuraui. Tale est ac si dicat: Dixi, disposui, si non satis est hoc, iuraui. Licet autem hec oratio historiali Dauid sit facta,  ita tamen hoc factum est, ut non in ipso, sed in semine eius promissio sit implenda. Semen Dauid idem est quod et semen Abraham: semen autem Abraham illud est de quo dictum est: Et semini tuo qui est Christus. Christum autem accipe non solum illum qui secundum carnem natus est de Maria uirgine, sed et omnes in eum credentes. Totus enim Christus est caput et corpus: quia non potest aliquis hoc corpus decollare, nec hoc caput esse sine corpore. Semen ergo Dauid est Christus, et corpus eius. Et de hoc semine dictum est: Preparabo semen tuum in eternum.

Et edificabo. Iuraui, inquam, Dauid, preparabo semen tuum: et hoc etiam ei iuraui, Aedificabo sedem tuam, id est, illos in quibus tu sedeas non per te, sed per semen tuum in generatione et generationem. Due sunt generationes: altera qua hic generamur, altera qua regenerabimur in resurrectione. Et in utraque predicatur Christus; in hac quidem ut  credatur, in altera uero ut uideamur. Et in hac sedes ei preparatur, quia si in nobis non sederet, non nos regeret. Si ab ipso non regeremur, a nobis precipitaremur. Et ideo in hac generatione sedet in nobis regnans: sedebit etiam in nobis in regeneratione, quia in eternum regnabit in sanctis suis.

Confitebuntur celi. Predicta dixit Ethan in uoce Domini, hic autem in uoce sua dicit. Et sic continuatur: Quia per misericordiam tuam fierent celi, et ueritas tua, non sua, preparabitur in eis: ergo, Domine, celi confitebuntur, id est, laudabunt mirabilia tua, non sua. Que mirabilia? scilicet quod redempti sunt perditi, quod resurrexerunt mortui. Magna quippe mirabilia sunt, quod quos heri uidimus uoraginem ebrietatis, hodie cernimus ornamentum sobrietatis: et qui prius erant cenum luxurie, nunc sunt decus temperantie: et qui prius blasphematores, hodie sunt Creatorem adorantes. Et uere confitebuntur mirabilia tua, etenim  confitebuntur ueritatem  tuam, id est, completionem promissorum tuorum, uel uera precepta tua, non ita tamen ut spargant margaritas ante porcos, sed precipue hoc in Ecclesia sanctorum, ubi uero agendum est, facient.

Quoniam quis in nubibus equabitur Domino? Ideo merito celi mirabilia tua, non sua, confitebuntur, quoniam nullus eorum tibi potest comparari. Nam quis in nubibus equabitur Domino nubium? Nullus utique, Apostoli et alii predicatores sancti celi dicuntur propter ueritatis coruscationem: dicuntur et nubes, cum multis aliis modis propter occulta carnis, id est, propter occultas cogitationes. Quid enim de nube exeat uidemus, quid uero in nube lateat non uidemus. Similiter que homo dicit uel facit iudicare possumus: que autem cogitat, solus ille uidet qui scrutator cordis est et renum. Unde dicit Apostolus: Nolite ante tempus iudicare, etc. Ipse quoque Christus nubem habuit, quia diuinitatis maiestatem nube carnis contexit. Sed differt in hanc nubem, et illas nubes: hec  enim est de intemerata uirgine, ille uero sunt de corrupta matre; hec sine peccato, ille per istam mundate a peccato: et ideo dicit: Quis inter nubes equabitur Domino nubium? Aut quis filius Dei erit similis Domino Filio Dei? Nullus utique. Ille enim unus est per naturam, isti uero multi per gratiam. Ille ex eternitate, isti ex tempore, et multa alia.

Deus qui glorificatur. uere nullus est ei similis. Nam hic est Deus, qui glorificatur in consilio sanctorum, id est, cuius gloria crescit per consilium, quod sancti habent de se ipso, scilicet, ut credant in ipsum, et non amplius querant que sua sunt, sed que Dei. Ut qui gloriatur, in Domino glorietur. Dicit enim Salomon, quia in latitudine gentis est gloria regis; in diminutione uero populi, contritio principis. Et merito  glorificatur in consilio sanctorum, quia ipse solus est magnus, alii omnes parui. Magnus enim est qui omnem locum secundum diuinitatem implet, et est terribilis non tantum in una gente, sed similiter super omnes qui sunt in circuitu eius. In una enim  gente tantum pro nobis nasci, crucifigi, mori, resurgere uoluit et ascendere, que ab aliis gentibus tanquam terra a mari undique circumdabatur. Sola enim gens illa culta erat propter legem, et propter prophetica scripta; alie omnes erant mare, id est, in amaritudine sue sterilitatis permanentes, non autem in illa sola gente ueritatem suam innotuit, sed tamen ibi specialiter de nube sue carnis intonuit apud illas gentes per alias nubes, sicut ipse promisit dicens: Amodo uidebitis Filium hominis uenientem in nubibus celi. Et sic factum est quod hic dicitur. Exiuit enim in omnem terram sonus sanctorum apostolorum comminantium tribulationem et angustiam futuram super omnem animam operantem malum. Et sic factus est terribilis super omnes in circuitu suo. Accipe autem ipsum cum credentibus in eum, de populo illo corpus Iesu, quia hoc respectu dicit propheta quod sint in circuitu eius gentes.

Domine Deus uirtutum, quis similis tibi? Quasi dicat:  Ergo nullus similis tibi. Et uere nullus, quia tu, Domine, solus es potens. Magna enim potentia eius qui fecit celum et terram, et omnia que in eis sunt.

Et ueritas tua in circuitu tuo. Quasi dicat: Magna quidem est, Domine, potentia tua, sed longe maior misericordia, per quam ueritas tua, id est, uera precepta sunt diffusa in circuitu tuo. Si enim in sola illa gente in qua nasci, crucifigi et mori pro nobis uoluit, ueritas eius diffunderetur, impleretur illud tantum quod Apostolus ait: Dico Christum Iesum ministrum fuisse circumcisionis propter ueritatem Dei, ad confirmandas promissiones patrum. Non autem impleretur quod sequitur, scilicet: Gentes autem similiter misericordia honorare Deum, etc. Hec autem diffusio non potuit fieri sine contradictione magna et persecutione. Tunc enim frendens leo occurrit Samson, ab allophylis uxorem ducenti uel petenti, et factus est inter manus eius uelut hedus caprarum. Hoc est, furens gentilitas firmiter contradixit, et restitit primo predicatoribus  sanctis; que postquam peccata sua recognouit, inter eorum manus uelut languidus peccator fuit, quia humiliauit se, et penituit. Et hoc est quod subdit:

Tu dominaris potestati maris, motum. Quasi dicat: Cum diffunderetur, Domine, ueritas tua in circuitu tuo, mare gentilitatis turbatum est. Sed quid fecit mare? Martyres utique occidit, semen sanguinis fudit, quo seges Ecclesie pullulauit. Seuiat ergo mare, turbetur quantum uelit mare, nichil tamen facere poterit, nisi tantum quantum permittitur ei. Quod inde apparet, quia tu dominaris potestati maris, id est, iam in tuum dominium transierunt illi qui, cum essent mare, ita potentes erant in contradicendo et in persequendo. Motum quidem est mare, tu autem motum fluctuum eius mitigas, tantum non aufers. Manet enim adhuc contradictio et persecutio etiam in falsis fratribus.

Tu humiliasti. uere tu dominaris potestati maris, quia princeps, scilicet, mundi eiectus est foras; nam  tu humiliatus humiliasti illum superbum. Superbus enim ille superbos possidebat. Sed dato tante humilitatis exemplo in Christo, didicerunt homines superbiam damnare, et humilitatem appetere, et sic superbus ille humiliatus est, quia fortior illo in domum eius intrauit, et spolia eius diripuit, et in ornamenta Ecclesie transtulit. Tu, inquam, humiliatus humiliasti superbum, et tu uulneratus uulnerasti illum, sicut uulneratum, scilicet, carne non transfixa, sed corde traiecto quasi spiritu et potentia eius imminuta. Et hoc modo dispersisti inimicos tuos, ut qui prius erant inimici, essent amici. Et hoc fecisti in brachio uirtutis tue, per illum qui est brachium tuum et uirtus tua. Christus enim Dei uirtus, et Dei sapientia.

Tui sunt celi. Et quia tu eos de iugo superbi humiliati eripuisti, ergo, Domine, celi, id est complutores. sunt tui. Tuum enim est quod sunt, et quod compluunt, et terra compluta prius alienata est tua. Et merito tua, quia tu fundasti, id est, firmasti in  ueritate cognitionis tue orbem terre, id est terram illam, faciendo eam orbem, id est, perfectam. Et hoc non parce, sed in multitudine, quia fundasti plenitudinem eius. Et uere tu fundasti, quia tu creasti in bonis operibus Aquilonem, id est, illos in quibus ex iniquitate refrixerat caritas, quia membra illius Aquilonis erant qui dixit: Ponam sedem meam in Aquilonem, et ero similis Altissimo. Et creasti etiam in operibus bonis mare, id est, illos in quibus erant amaricantes in sterilitate sua. uel aliter, quasi dicat: Quandoquidem tu fundasti orbem terre, et plenitudinem eius, ergo non amplius Aquilo est eis timendus. uel mare est, quod Aquilo hostis antiquus. Et mare, id est, illi in quibus ipse operatur tanquam in uasis suis ad oppugnandum populum Dei, sed non sunt timendi, quia tu creasti Aquilonem, et creasti mare. Et quia creatura tua sunt, ideo nichil possunt contra te, nisi permissi. Quasi dicat: Plus ualet in eis quod tu fecisti ad damnationem tuam, quam uoluntas eorum ad nequitiam  suam.

Thabor et Hermon. Fundasti, inquam, terram, et hoc incipiendo a Ierusalem. Quod notatur ex ipso ordine uerborum, cum dicit: Thabor et Hermon exsultabunt non amplius in suo, sed in tuo nomine glorificando. Thabor interpretatur lumen adueniens. Lumen uero adueniens est iudaicus populus, qui principaliter illuminatus est, et aduenit quasi lumen aliis, quia per illuminatos de populo illo alii de gentibus sunt illuminati. Unde uero hoc lumen aduenit? Ab illo, scilicet, qui illuminat omnem hominem uenientem in hunc mundum, quod est lumen quod nec ab alio accendetur, nec unquam exstinguetur. Hermon autem interpretatur anathema eius, per quod gentes intelliguntur, nunc illum, id est, diabolum anathematizantes et abominantes, que prius erant amantes et colentes. Et merito  isti exsultabunt in nomine tuo, quia brachium tuum quod fecit illos alios illuminantes, et istos anathematizantes, ille quem  prius erant amantes, est cum potentia, id est, est uere potens, alii uero omnes impotentes.

Firmetur manus tua. Quasi dicat: Et ut semper exsultent in nomine tuo, ideo, Domine, manus tua, id est protectio tua, firmetur, id est, firma et statoria sit in eis, ne deficiant, sed proficiant; et ita nunc firmetur manus tua, ut tandem exaltetur dextera tua, id est, exaltentur illi ad dexteram tuam statuendi. Et uere ita erit, scilicet, exaltabitur dextera tua, que erit preparatio sedis tue, id est, quia preparabit tibi iudiciariam sedem in eis iustitia et iudicium, id est, actio et discretio. Iudicium enim proprie est discernere inter bona et mala, iustitia uero est bonis insistere, mala uero repellere. Et aliter: Firmetur manus tua in eis, sicut prius. In quibus autem manus tua nunc non firmabitur, in his exaltetur tandem dextera tua, id est, potentia tua. Tale est illud: Dextera tua inueniat omnes qui te oderunt. Et uere ita erit, quia preparatio sedis tue erit, id est, quam tu iudicabis. Et  que res iudicabitur a te? Iustitia, scilicet, et iudicium. Iustitiam refer ad bonos, iudicium uero quod pro damnatione ponitur, ad malos. Tunc enim erit iustitia, quando boni gaudebunt, cum uiderint illud quod non uidentes crediderunt. Iudicium uero erit, quando mali contremiscent, cum uiderint illud quod irridentes credere noluerunt.

Misericordia et ueritas. Quasi dicat: Tandem exaltabitur dextera tua, interim autem precedent faciem tuam, id est, illum manifestum aduentum tuum misericordia et ueritas. Misericordia quidem in peccatorum delectatione, ueritas uero in promissorum completione. uel misericordia in misericorditer promittendo, ueritas uero in fideliter promissa complendo. Quod qui attenderit, in illis tandem erit in iustitia; qui uero non attenderit, in illis erit in iudicio. In priori uero lectione sic continuabitur: Iustitia quidem et iudicium preparabunt tibi sedem in eis, hoc autem ex se non habebunt, sed a te, quia misericordia et ueritas precedent faciem tuam, id est, presentiam tuam  in eis, que illud operabuntur. Et quandoquidem per misericordiam et ueritatem preparatio sedis tue fiet et hic et tandem, ergo populus ille uere est beatus, qui digne scit iubilationem, id est, qui intelligit causam illam unde sic debeat te gratiare, ut non possit uerbis explicare, et ideo inchet iubilare.

Domine, in lumine uultus tui ambulabunt. Ideo beatum dico populum illum, qui digne scit unde iubilandum, quia certe intelligit, totum quod sunt, ex misericordia tua, Domine, esse, sicut reuera est. Nam ambulabunt in operibus bonis in lumine uultus tui, non sui, id est, in illuminatione uoluntatis tue, non meritorum suorum. Et exsultabunt in tuo nomine glorificando, non suo, et quia in tuo tota die, id est, assidue et hic et in futuro exsultabunt. Si enim in suo nomine exsultarent, cito ab exsultatione deficerent. Et exaltabuntur in tua iustitia, quia prius deprimebantur in sua.

Quia gloria uirtutis eorum. uel ideo merito in tuo  nomine exsultabunt, quia tu es gloria uirtutis eorum, ipsi ignominia infirmitatis sue. Quod enim uirtus aliqua in eis est de qua possunt gloriari, hoc ex te est, non ex se. Et ideo cornu nostrum, id est, spiritualis sublimitas nostra exaltabitur in beneplacito tuo, non in merito nostro. Et uere in beneplacito tuo, quia Domini, id est tui, est assumptio nostra. Hoc est ex sola misericordia tua est, quod assumpsisti propter nos redimendos humanam naturam, uel, quod nos assumpsisti de massa perdendorum. Et determinat cuius domini sit assumptio, scilicet, Sancti Isrel, id est, illius qui sanctificat omnem illum qui est uerus Isrel. Et qui est Rex noster, id est, qui regit nos in uirtutibus, ut ad ueram uisionem perueniamus, ubi, scilicet, facie ad faciem uidebimus.

Tunc locutus es. Quasi dicat: Et de hac assumptione predicta tunc locutus es sanctis tuis, id est, prophetis in uisione, id est, per reuelationem in dictis et factis. uisiones ad prophetas proprie pertinent,  unde etiam ipsi prophete olim uidentes dicebantur. Et tunc, dico, locutus es sanctis tuis, quando, scilicet, dixisti illud predictum: Misericordia edificabitur in eternum. Et loquens promisisti, id est, dixisti hec: Ego qui prius posui adiutorium in quodam impotente, qui non perstitit, qui exemplum obedientie non fuit, ponam nunc adiutorium meum in quodam uere potente. Et quia deiecisti illum abiectum, exaltabo hunc electum de plebe mea. Et merito exaltabo eum, quia inueni in isto Dauid uere seruum meum, qui nec cogitatione apostatabit. Iuxta illud: Inueni Dauid filium Iesse, uirum secundum cor meum. Et ideo ungam eum meo oleo sancto, illo, scilicet, oleo, de quo alibi: Unxit te Deus, Deus tuus oleo letitie pre participibus tuis. Hoc est, replebo eum spiritualibus donis.

Manus enim mea. uere ungam eum, quia sic agam cum eo, scilicet, manus mea, id est misericordia et protectio mea, auxiliabitur ei quantum ad susceptam humanitatem. Et brachium meum, id est uerbum meum personaliter illi unitum, confirmabit eum contra  omnem lapsum. Et ideo inimicus diabolus nichil proficiet in eo. Quasi dicat: In Adam quidem inimicus fecit et perfecit; in isto quidem faciet quod suum est, id est, tentabit eum, sed nichil proficiet, nec in ipso, nec in suis. Exercebit eum, sed non nocebit. Proderit ille seuiendo, in quo coronabuntur isti uincendo; et filius iniquitatis, id est, angelus apostata, quem genuit iniquitas, non apponet nocere ei. Ponet quidem ut noceat ei, quando eum crucifigi faciet et occidi; sed postquam uiderit eum resurgentem et ascendentem, non amplius apponet nocere ei, imo etiam eternaliter gaudebit, quod prius nocere conatus sit.

Et concidam. Inimicus, inquam, in eo nichil proficiet; et ideo sicut Moyses caput uituli conflatilis contriuit, et populo bibendum dedit, ita concidam, id est, paulatim conteram inimicos eius, et in corpus eius transferam; et hoc a facie, id est, a presentia eius. Ipsa enim presentia et cognitio eius, erit causa huius. Et ita dico concidam, quod conuertam odientes eum prius  in fugam, scilicet, ut ab irato fugiant ad placatum. uel aliter: Inimicos eius in futuro concidam a facie eius, id est, repellam a presentia eius in eternas tenebras. Quia dictum est: Tollatur impius ne uideat gloriam Dei. Et nunc interim odientes conuertam eos in fugam, scilicet, ut ab irato fugiant ad placatum.

Et ueritas mea et misericordia cum ipso. uidetur hoc quantum ad ipsum caput non posse dici. Non enim misericordia indiguit, qui nichil quod remitteretur habuit; sed tamen et in ipso misericordiam uocare possumus ipsam humanitatis assumptionem, et ueritatem impletionem illius promissionis, quia dedit ei nomen, quod est super omne nomen. Et quia non dedit ei spiritum ad mensuram. uel si cui hoc non placeat, dicat dictum esse quantum ad membra, in quibus reuera sunt et ueritas in impletione promissorum, et misericordia in remissione delictorum. Proponuntur autem a tota diuina Scriptura hec duo precipue, scilicet, misericordia et ueritas, ut et nos ea faciamus,  misericordiam quidem miserendo miserorum, ueritatem uero quod iustum est iudicando, ut nec precludat in nobis uel ueritatem misericordia, uel ueritas misericordiam, quia multi pietate peruersa sepe iuste cause diuitis preferunt iniustam causam pauperis. ueritas, inquam, et misericordia mea erit cum ipso, et in nomine meo, id est, per hoc quia ipse et sui sunt in nomine meo glorificando, non in suo exaltabitur cornu eius, id est, spiritualis sublimitas sua et suorum. Ipsa enim mea glorificatio, eorum erit exaltatio. Et ponam manum eius, id est, potentiam eius in mari, id est, in gentibus in sterilitate sua amaricantibus, et dexteram eius ponam etiam in fluminibus, id est, in his qui per cupiditatem magis et magis influunt in amaricantes fluctus huius, sicut flumina in mare. Hoc est desperatissimos etiam ei subiiciamus.

Ipse inuocabit me. Ideo que dixi faciam ei, quia ipse solus digne inuocabit me, dicens: Tu Pater Deus meus secundum diuinitatem, et Deus meus secundum humanitatem,  et susceptor salutis mee, quia suscepisti me quantum ad assumptam humanitatem, quantum ad salutem.

Et ego primogenitum. Ipse quidem digne inuocabit me, et ego uicem ei reddam, quia ponam illum primogenitum, hoc est, uel pre omnibus honoratum, sicut primogeniti in domo pre omnibus honorabantur. uel primogenitum, id est, inter mortuos liberum. Et ponam excelsum illum non solum pre tyrannis, sed etiam pre regibus terre, id est, ultra illos omnes qui regunt illicitos motus in se. Et seruabo illi in suis, misericordiam meam in eternum, quia semper eis misericors ero. Et hoc ideo, quia testamentum meum, id est testamentum nouum, est fidele, non infidele, id est, firmum et certum est ipsi et suis. Ipsi quidem ideo, quia et in ipso meditatum est hoc testamentum, et ipse mediator est testamenti et signator et testis, et fide iussor testamenti, et hereditas testamenti, et coheres testamenti.

 Et ponam in seculum seculi semen. Quia testamentum meum fidele erit ipsi, ideo ponam semen eius spirituale, scilicet, non carnale, duraturum in seculum seculi, id est, in eternum; et thronum eius, id est, illos in quibus ipse sedebit, tanquam in iudiciaria potestate sua. Anima enim iusti sedes est Dei. Illos, inquam, ponam, sicut dies celi, id est, ita erunt illuminati, ut sicut dies celi, quos nulla nox interpolat, sunt sine tenebris, ita caueant sibi ab omnibus uere dicendis peccatis. Nullus enim ita perfectus est, quin interdum in aliquibus labatur uenialibus, hos dies celi nondum habemus, sed in futuro cum immortalitate et impassibilitate coronabimur, ipsos habebimus. Quia non plures dies, sed una tantum dies, erunt sine fine, quia sine nocte, sed propter tam longum spatium uocat illam unam diem pluraliter dies.

Si autem dereliquerint. Quasi diceretur ei: Promittis quidem semen eius in eternum mansurum, quid autem si filii eius peccabunt? Ostendit quod propter  hoc etiam promissio eius non tollatur, dicens ita: Si filii eius dereliquerint legem meam; et ideo dereliquerint, quia non ambulauerunt in iudiciis meis, id est, non fecerunt quod lex mea iudicat esse faciendum, sed potius e contra, quia profanabunt, id est, polluent, iustitias meas, loco earum inducendo iniustitias. Et si non custodierint, imo neglexerint mea mandata; si, inquam, hoc et hoc fecerint, non ideo contemnam eos, non ideo in perditione relinquam eos, sed ut medicus uisitabo iniquitates eorum in uirga, id est, in paterno flagello, ut corrigam, non ut destruam. Et determinat quid per uirgam, quid per iniquitates accipiat dicens: Et uisitabo peccata eorum in uerberibus. Ecce misericordia Dei non tantum uocantis, sed etiam flagellantis. Melius enim est corripi et erudiri in flagello patris, quam perire in blandimento predonis.

Misericordiam autem. uisitabo quidem eos in uirga, hoc autem faciens non dispergam ab eo Dauid, id est, ab eo semine, imo conseruabo in eo misericordiam  meam. Det ergo disciplinam, ut non auferat ab eo misericordiam. Cedat contumacem, ut reddat hereditatem. Hic, inquam, non dispergam ab eo misericordiam, neque tandem nocebo ei in ueritate mea, id est, in iudicio meo, quando ueritas mea manifestabitur. Ad hoc enim non dispergitur misericordia liberantis.

Neque profanabo testamentum meum. Quasi dicat: Non dispergam  misericordiam meam ab eo, et hoc modo non profanabo testamentum meum, id est, pactum meum cum ipso factum. Testamentum uero dicere possumus uel illud: Conuertimini ad me, et ego conuertar ad uos, dicit Dominus, quod alibi dicitur. uel quod hic dictum est scilicet, Si peccauerint filii eius, non eos perire sinam, sed uisitabo eos in uirga: non profanabo, inquam, testamentum, et que procedunt de labiis meis, scilicet quod semen eius manebit in eternum, non faciam irrita, id est, uana, sed firma et stabilia; quia et si filii eius incorrigibiliter peccabunt,  et non correcti per paternum flagellum peribunt, non tamen propter paleas grana, nec propter quosdam etiam malos boni pisces eiicientur, quia prospexi iam alios filios, in quibus que procedunt de labiis meis complebuntur.

Semel iuraui in sancto. uere procedentia de labiis meis non faciam irrita, quia iuraui, id est, firmiter promisi Dauid in sancto meo, id est, in sanctitate mea, quod semen eius manebit in eternum. Et semel iuraui ei: nec exspectes ut secundo iuret, si primo decipiet. Si ergo  Dauid mentiar, nulli amplius uerum dicam.

Et thronus eius. uere semen eius in eternum manebit, quia et secundum interiorem et exteriorem reparabitur ad eternitatem. Quod sic dicit equipollenter: Thronus eius, id est, illi qui sunt sedes eius, tandem positi in conspectu meo, id est, reparati ad eternitatem, erunt in anima sicut sol, id est, ita indeficientes, sicut solis lux est indeficiens, et in corpore  erunt sicut luna. Et quia solet sacra Scriptura per lunam mortalitatis defectum significare, ideo addit: Perfectum in eternum. Quasi dicat: Si qua luna esset, que perfecta esset in eternum, respectu illius hoc dictum putes, quia erunt sicut luna. Ecce promittitur nobis utilis reparatio in utroque, scilicet et in anima et in corpore. De hac autem reparatione a multis dubitabatur, non quantum ad animam, de cuius eternitate philosophi multa dixerant, sed quantum ad corpus. In quo etiam omnes Iudei preter solos Phariseos errabant. Unde cum Paulus, quia resurrectionem predicabat, ab aliis Iudeis uerberaretur, clamauit: Ego Phariseus de resurrectione iudicor, ut ab ipsis Phariseis liberaretur. Et quia multiplex dubitatio de predicta reparatione futura erat, ideo Propheta ad comprobandum quod dixit, ueritatis testimonium subiungit. Quasi dicat: Dixi reparationem futuram anime et corporis, et huius rei est fidelis in celo testis, ille scilicet qui de morte resurrexit, ascendit et sedet ad dexteram maiestatis.  Et qui resurgens cicatrices etiam retinuit in sua carne, ut uulnus dubitationis sanaret in nostro corde.

Tu uero repulisti. Dicit beatus Augustinus, quod que de euersione promissionum hic dici uidentur, de historiali Dauid accipienda sunt, cui quantum ad litteram, uidebatur ab ignaris hominibus ita promissio facta, ut in carnali semine eius esset implenda. Et talem accessum ad litteram in uoce Prophete facit: Hoc seruo tuo Dauid, Domine, promisisti. E contrario uero fecisti. Ubi ergo promissiones tue, de quibus paulo ante gaudebamus, de quibus alacriter plaudebamus, de quibus tanquam securi aggratulabamur, quasi alius promiserit, alius euerterit? Tu ipse uere promisisti, etiam propter humanam dubitationem iurasti, hoc uero fecisti; ubi ergo promissum tuum? Exhibe quod iurasti, redde quod promisisti. Sublatum est in isto Dauid, ne exspectetur in isto Dauid, quod ipse per spiritum uidit quando dixit: Tu uero repulisti, etc. Post hoc autem ad explanationem  sententie dicit: uere promissio facta est, ut esset certa. Et positus erat Dauid cui promitterentur hec omnia in semine eius, quod est Christus, implenda. Sed quia homines ignari putabant ea propter promissum in Dauid impleri, ideo destruxit ea Deus in Dauid, que tamen necesse erat impleri: ut cum uiderentur in illo non impleta, quereretur alius, in quo completa cognoscerentur. Sicut de duobus illis fratribus, Esau et Iacob prophetatum fuit, quia maior seruiet minori; sed quia in illis hoc completum non fuit, exspectandi erant populi duo, per illos duos significati, in quibus compleretur, quod non mendax Deus polliceri dignabatur. Ita et Dauid promissum est, quod semen eius in eternum maneret. Et natus est ei filius tante prudentie, tante potentie, in quo promissa Dei completa putarentur; sed cecidit Salomon, et dedit locum sperando Christo. Ut quia Deus falli non posset, et in illo non poneret promissum suum, quem sciebat casurum, post casum  quereremus alium, ad quem pertineret promissum. In hac uero sententia littera sic exponitur: Tu Deus qui promisisti Dauid, quod semen eius in eternum maneret, et cetera predicta; e contrario fecisti, quia repulisti eum de regno per persecutionem filii eius Absalonis, Christum tuum, id est, illum unctum; et repellendo despexisti, id est, despectabilem eum fecisti. Et ideo dico repulisti et despexisti, quia tu distulisti eum ab integritate regni per illam persecutionem. Dicitur enim quod ante mortem Absalonis rex similiter Isrel, et similiter in Adam fuerit unctus.

Auertisti. Hec sequentia dicuntur de ipso Dauid, quantum ad corpus eius. Sicut enim multitudo credentium corpus Christi accipitur: ita carnalis ille populus quasi corpus Dauid intelligitur. Et est dicere: Repulisti eum in se, et etiam auertisti testamentum, id est, pactum factum cum illo seruo tuo in suis. Ubi enim  regnum, ubi sacerdotium, ubi sacrificium, ubi legale institutum? Utique  perierunt. Et sanctuarium eius, id est, locum illum ubi sancta custodiebantur, id est, templum, quod solum erat in terra, profanasti, id est, profanum et pollutum fieri permisisti. Destruxisti omnes sepes eius, id est, prophetas et reges qui erant ad circumdationem et defensionem illi in suis. Et posuisti firmamentum formidinem, id est, tanta fuit tribulatio illorum defensorum, ut quiuis formidaret firmare, id est, defendere eum. Et ideo diripuerunt eum in suis omnes transeuntes uiam, hoc uel temporaliter regnantes, uel ueritatem non cognoscentes, ut iam alibi dictum est. Et factus est opprobrium uicinis suis, id est, omnibus gentibus in circuitu suo. Et ideo factus est opprobrium, quia tu exaltasti dexteram, id est, potentiam deprimentium eum in tantum, quod letificasti omnes inimicos eius per uictoriam de ipso datam. Et ut exaltaret dexteram deprimentium, auertisti adiutorium gladii eius, id est, teipsum ei subtraxisti, quo adiuuante prius duo fugabant decem millia. Et qui  prius egrediebaris cum eo ad bellum, quia tam manifestis signis cum ipso agebas, ut presens esse intelligereris, modo non es auxiliatus ei in bello. Destruxisti eum ab emundatione et exteriori, quia fecisti eum omnibus immundum uideri, et de mundatione interiori, de qua dictum est, »Fide mundans corda;« et sedem eius, id est, ciuitatem illam, in qua prius quiescebat, et multum delectabatur, collisisti, ita ut redigeretur in terram, id est, penitus destrueretur. Et merito uictus est atque destructus, merito terram illam perdidit, pro qua Dominum suum occidit.

Minorasti dies temporis. Quia cum ipsi promitterent sibi diuinum et eternum statum in legalibus institutis, tu cito eis finem imposuisti: et perfudisti eum confusione, id est, dedisti ei omnimodam confusionem, intus scilicet mentis cecitatem, foris carnis tribulationem.

Usquequo Domine. Hec omnia predicta euenerunt in Dauid, in quo stulti homines et ignari putabant  Deum suum precepta completurum, ut promissa Dei firmius in Christo et in regno eius compleantur, et ideo subdit: Usquequo, Domine, auertis. Quasi dicat: Si sic agendum erat cum paleis, non sic agendum est cum granis. Usquequo ergo, Domine, auertis te a populo illo permittendo illum esse auersum? Forte non in finem, quia et si cecitas ex parte contigit in Isrel, ut plenitudo gentium intraret, inde reliquie saluabuntur. Interim autem  exardescat ira tua sicut ignis, id est, ita ut quosdam purget, illos scilicet qui conuertuntur: quosdam incineret, qui non conuertentur, sicut materialis ignis quedam incinerat, quedam purgat.

Memorare que mea substantia. Quasi dicat: Noli, Domine, prorsus auerti a populo illo, sed memorare que sit mea substantia, id est, quis sit ille per quem ego et alii qui in te credunt, subsistunt, ut parcas illi populo. Non enim ex toto radix interiit, sed ueniet semen cui promissum est: quia de populo illo  uirgo Maria, de Maria Christus, qui substantia est omnibus credentibus. Huius ergo substantie memorare, quia nisi memor eris, tunc uane constituisti, ut uidebatur, filios hominum. Nunquid autem tu uane constituisti eos? Utique non, sed ipsi per se in uanitatem abierunt, a qua necesse est ut reuocentur. Quem ergo mundatorem, quem reuocatorem habebunt, nisi tu reseruaueris eis aliquem, per quem reuocentur? Quis autem est ille? Homo ille, scilicet qui mortuus uiuet, et amplius non uidebit mortem. Christus enim resurgens a mortuis, iam non moritur. Mors illi ultra non dominabitur. Et quia etiam cuique sancto uiro hoc conuenire posset, quia mortuus uiuet in resurrectione, et deinde non uidebit mortem: ideo addit, et quia ipse eruet propria potentia sua animam de manu inferi, id est, de potestate mortis: hoc enim nulli alii conuenit, nisi soli Domino Iesu Christo. Et hec est fides nostra catholica. Quia autem huic fidei diu repugnatum est, et contradictum sanctis predicatoribus multis molestiis et tribulationibus, Propheta  orans pro contradicentium concorporatione, et pro persecutionis cessatione dicit: Domine, ubi sunt misericordie tue antique, id est, ab antiquo promisse sicut iurasti, id est, quas iurasti Dauid in ueritate tua? Quasi dicat: Iam Christum mundatorem agnouimus, iam tenemus in quo comples promissa; quia ipse est ille qui uiuet, et non uidebit mortem, et qui ipse eruet animam suam de manu inferi: et tamen adhuc tribulamur, et persecutiones patimur, quia propter te mortificamur tota die.

Memor esto, Domine. Quasi dicat: Iam Christo ueniente, et in celis consedente, opprobrium tamen adhuc in ipso patimur: quia obiicitur nobis quod mortuum adoramus, quod in crucifixum latronem credimus, et similia; et ideo, Domine, memor esto opprobrii seruorum tuorum, opprobrii scilicet multarum gentium. Gentium quidem ut inferentium, seruorum uero ut tolerantium. Quod opprobrium ego continui in sinu meo, et iam occultum preuidi futurum  in his qui de sinu meo nascituri sunt. uel quod continui  id est, passurus sum in illis qui non exibunt de sinu meo, ut sint immunda manus educta de sinu: sed erunt munda manus in sinum reducta, id est, in eadem fide mecum permanebunt. uel quod continui  in posteris meis per fidem in sinu meo, id est, apud me, quia non ausus ero repellere opprobrium illud contradicendo, sed tacendo ipsum apud me occultabo. Quandiu enim Ecclesia in persecutione et tribulatione mansit, et crimen fuit esse Christianum, sicut et nunc est esse paganum: tandiu fidelibus libere mali insultabant et exprobrabant, quia quod contradicerent non inueniebant. Gratias autem Deo, quod iam nullus Ecclesie insultat, aut si aliquis insultat, non publice insultat: et mala que loquitur, magis timet audiri, quam uelit credi. Memor esto dupliciter accipitur, scilicet ut uel ita sit memor, ut ipsi exprobrantes conuersi idem opprobrium patiantur ab aliis, quod  modo inferunt seruis Dei. uel ita sit memor, ut propter hoc temporale opprobrium dentur in opprobrium eternarum penarum.

Quod exprobrauerunt. Ostendit quo modo dixerint illud opprobrium esse multarum gentium, scilicet, exprobrantium, non exprobratarum. Quia inimici tui de gentibus, Domine, hoc opprobrium exprobrauerunt, ipsi dico exprobrantes commutationem seruis tuis, commutationem Christi tui. Quod, id est, quam rem maxime exprobrauerunt. Mortem Christi honesto nomine uocat commutationem: et merito, quia ibi uere fuit commutatio, id est, in melius mutatio de mortalitate ad eternitatem, et de corruptione ad incorruptionem, de ignominia ad gloriam, de morte ad uitam. Pro qua commutatione, inquam, spes tanta data est nobis, benedictus sit in eternum Dominus, qui scilicet sanguine suo gratis nos fecit saluos: errantes quesiuit, inuenit, redemit; a dominatu et potestate diaboli nos liberauit, et de regno tenebrarum in regnum  lucis nos transtulit. Fiat ei benedictio in illis, fiat et in istis. Possunt ab eo loco ubi digressionem ad historialem Dauid fecimus, fere quecunque sequuntur aliter legi, ut sic in superioribus in uero tantum Dauid persistamus, iuxta quod prior prolixa continuatio sic abbreuiabitur: Hec quidem, Domine, promisisti, aliter uero fecisti: quia tu repulisti, id est, repulsum a te uideri permisisti, cum flagellaretur et crucifigeretur, Christum tuum. Et despexisti, id est, despectabilem eum uideri fecisti, cum conspueretur, cum spinis coronaretur. Et distulisti, id est, dilatum eum esse, quantum ad corpus, diu permisisti. Quasi enim sterilis et uidua sponsa Christi Ecclesia de gentibus in morte eius remansit, ad quam postea fratres eius, apostoli scilicet accedentes suscitauerunt semen fratri mortuo; et sic tandem Christus qui prius, quantum ad membra dilatus, est perfectus . . . . . . . . . . . . . . . . . . . . . . . . . . . . . . . .

Auertisti testamentum. Distulisti, inquam, Christum,  et hoc modo uisus es euertisse testamentum serui tui, id est, promissionem quam feceras illi seruo tuo, scilicet quod semen eius in eternum maneret. Profanasti, id est pollutos uideri permisisti illos qui erant sacrarium eius, id est, secundum habitaculum eius in terra, sicut sanctos apostolos et alios superiores, qui peripsema omnium facti sunt, et spectaculum angelis et hominibus. Destruxisti etiam, id est, destrui permisisti omnes sepes eius. Per sepes minores accipe, tales tamen qui protectioni aliis minoribus essent. Et tanta fuit tribulatio, quod posuisti firmamentum eius formidinem, ut prius. Diripuerunt, id est, dilacerauerunt eum exterius omnes transeuntes uiam, ut prius. Et factus est opprobrium uicinis suis, id est, persecutoribus, quia tu exaltasti dexteram deprimentium eum, permittendo eum superari exterius in suis, in tantum quod letificasti omnes inimicos eius. Auertisti adiutorium predicationis eius, scilicet ut unde debuit habere adiutorium, potius esset ei nocumentum.  Et non es auxiliatus ei in bello, id est, in preconando. Destruxisti eum a mundatione exteriori, ut omnibus immundus in suis uideretur. Et sedem eius, id est, quosdam in quibus ipse sedebat, per fidem collisisti, id est frangi et deuocari permisisti, ita quod humiliarentur in terram, id est, in terrena penitus relaberentur. Minorasti etiam dies temporis eius in quibusdam, non quod uere dies minorarentur: quia dictum est: Constituisti terminos eius, quos preterire non poterunt; sed quia cum per tribulationes auferebantur, uidebantur subditis eorum, quibus necessarii erant ad instructionem: uel etiam ad necessitatem, quod ante tempus tollerentur. Et sic perfudisti eum confusione interius quidem dolore fraterne deuotionis, exterius uero labore tribulationis.

Usquequo, Domine. Distulisti, inquam, Christum tuum. Usquequo autem, Domine, auertis te ab eo differendo eum, quod non facis aliarum ouium concorporatione? Auertis in finem? Forte non in finem. Et  hec ira tua, quod destruis eum et perfundis confusione, exardescet sicut ignis incinerans, an sicut ignis purgans? Utique sicut purgans. Attende autem, quod usquequo tam in hoc loco, quam in omnibus aliis locis similibus est uerbum non indignantis impatientie, sed orantis iustitie.

Memorare que mea substantia. Ne auertaris, Domine, sed memorare que sit mea substantia, id est, quam condignum sit illi, per quem ego subsisto. Non enim decet, tantum caput paruum corpus habere. Memorare dico, quia si non memoreris, uane constituisti omnes filios hominum, ut prius. Ut autem uane non constituas filios hominum, memorare quis sit homo, id est, quid sit condignum illi homini, qui mortuus uiuet, et non uidebit mortem, ut supra dictum est. Ubi, id est, in quo homine sunt complende misericordie tue, Domine, sicut iurasti Dauid in ueritate tua. Que sequuntur non mutantur.



IN PSALMUM LXXXIX. Oratio Moysi hominis Dei.



ARGUMENTUM.

Solutio captiuitatis a Domino postulatur, ubi tam efficax supplicatio funditur, ut Moysi esse uideatur. uox apostolorum ad Patrem.



EXPLANATIO.

Non est dubitandum talia nomina titulis adhiberi, que textum psalmorum interpretatione sua dilucident. Unde merito ut ostendam huius supplicationis efficaciam, Moysi nomen apponitur, qui frequenter orando Dominum placauit iratum, qui etiam minister testamenti ueteris et noui propheta exstitit. Et quia utraque psalmus iste coniunxit, eius nomine titulatur. Quod et ipsum duplici sacramento prefulget. Moyses quippe interpretatur adsumptus, eo quod de aquis a filia Pharaonis fuerit elatus, quod, propter mare Rubrum, Isrelitas, propter baptisma significat  Christianos. Aliter quia Psalmista eternum ante secula Deum mundi factorem et gubernatorem, humanumque genus propter peccata mortis obnoxium erat, dicturus, que utique omnia Moyse narrante didicerat, non immerito que ab ipso cognouerat ipsius nomini consecrauit. Moyses in prima sectione inchoat a laude iudicis, beneficia eius breuiter, potestatemque commemorans. Deinde infirmitati nostre, quam et ipse multis modis ostendit, postulat subueniri. Tertio rogat aduentum Saluatoris ocius apparere, quem sciebat humano generi profutura prestare.



COMMENTARIUS.

Domine, refugium. Psalmus iste intitulatur: Oratio Moysi hominis Dei, non quod a Moyse sit conscriptus, sed alicuius significationis gratia tanti meriti serui Dei nomen appositum est, quo dirigatur legentis uel audientis intentio. Per hunc hominem suum dedit Dominus legem populo suo, per hunc  hominem populum suum de Aegypto liberauit, et per desertum traduxit, et sic factus est minister ueteris testamenti, et propheta noui. Secundum hanc ergo dispensationem, que per Moysen facta est, psalmus iste inspiciendus est, qui de eius oratione titulum accepit. Et quia continetur in hoc psalmo uita uetus et noua uita mortalis, uita uitalis anni qui pro nichilo habendi sunt, anni pleni misericordie, uereque letitie, peccatum et pena primi, regnum et gratia secundi, ideo adhibitum est nomen hominis Dei, quia per illud uetus testamentum, quod ipse ministrauit, cuius premia erant terrene promissiones sub uelamine et sub tegumentis et figuris quibusdam summa et eterna bona noue uite promittebantur. Et ideo cum ad Christum uenitur, uelamen quod habebat Moyses in facie aufertur quia necesse est ut recedente umbra ueritas appareat. Oratio autem Moysi ideo intitulatur, quia illi homini ualde familiare fuit orare, et oratione sua  populo illi placatum Deum facere; et per hoc nos admonet ut et nos assiduis deprecationibus et orationibus Deum nobis placatum faciamus, et hoc non timore pene, sed amore iustitie. Quod per hoc notatur, quia non dixit, serui Dei, sed hominis Dei. Et potest esse uox uel prophete uel ipsius Moysi exhortantis nos, ut eorum que retro sunt obliuiscamur, et in ea que ante sunt extendamur, et ita dicit: Domine, cum tu sis factor omnium, factus es pro nobis. uerbum enim caro factum est, et habitauit in nobis. Et factus es nobis refugium, id est, turris fortitudinis, ut iam supradictum est. Et hoc a generatione priori in generationem istam. Hoc ideo apponit, quia non defuerunt etiam in illa generatione habentes fidem, que postea reuelata est.

Priusquam montes. Quasi dicat: Dico quia factus es, sed tamen ante omnem facturam es, quia priusquam fierent montes, aut formaretur terra, id est, es ante omnem rationabilem creaturam; et si ante rationabilem, constat  multo magis ante irrationabilem. Per montes designatur celsitudo supercelestis rationabilis creature, per orbem uero terre inferior rationabilis creatura. Et est dicere: Tu es priusquam montes, id est, superne rationabiles creature fierent, et priusquam formaretur, id est, in quiddam dignum proueheretur terra; et ita dico formaretur, ut esset orbis, id est, perfecta. Hoc est antequam fieret ex terra homo decus terre, ut esset in terra qui te agnosceret et te laudaret. Et uere tu es ante ista, quia es a seculo et usque in seculum, id est, ab eterno usque in eternum, quia ab ante mundum et post mundum. Seculum quoque propter Grecum uerbum ambiguum quidam interpretum, ut beatus Augustinus dicit, pro eterno posuerunt. Tu es dicit ad notandam incommutabilitatem diuine essentie, non conuenit, neque fuit neque erit, sed solum est. Et reddit causam quare dicit es, ideo, scilicet, quia Deus.

 Ne auertas hominem in humilitatem. Sanctus uir iste timens ne inter tot tribulationes, tentationes et molestias corporales huius seculi, quas experimento cognouerat, miser homo deficeret ab illo suo refugio, sic orat et dicit: Domine refugium nostrum, ne auertas, id est, ne auerti sinas a summis et eternis bonis hominem in humilitatem, id est, ut hec infima et ima et carnalia appetat et concupiscat. Et ideo dico ne auertas, quia tu hoc dixisti, id est, precepisti dicens: Conuertimini, filii hominum, ad me. Quasi dicat: Da, Domine, quod iussisti, petentis precem exaudiendo, uolentis fidem adiuuando, quia sine tuo auxilio per arbitrii uoluntatem huius uite tentationes non possumus superare.

Quoniam mille anni. Merito ab his labentibus et transitoriis debemus auerti, et ad eterna et stabilia, sicut tu, Domine, iussisti, conuerti, quia hec presentia quantumcunque sint prolixa, nec unius momenti sunt ad illa collata. Hoc equipollenter ponit cum dicit: Quoniam mille anni, id est, prolixitas  nostre uite quantamcunque sit, est reputanda ad eam que erit nobis entibus ante tuos oculos tanquam dies, non presens, uel futura, sed tanquam dies hesterna, que preteriit, id est, que non est. Quecunque enim fine temporis clauduntur, inter illa que non sunt reputanda sunt.

Et custodia in nocte. Custodia in nocte longe breuior est die, quia quatuor sunt custodie noctis, quarum queque constat tribus horis tantum. Nec sine causa hoc apponit. Custodia enim noctis in ignorantia est et timore; sic et uita nostra et in ignorantia ueritatis est, et in timore, scilicet, ut qui stat uideat ne cadat. Sequitur:

Que pro nichilo habentur. Exponit erumnam nostre mortalitatis, pariter ostendendo conditionem felicitatis ueteris testamenti, que temporalis est, ut tanto ardentiori studio ab his infimis auertamur, et ad illa summa conuertamur. Quasi dicat: Ideo, Domine, precor, ne auertas hominem in humilitatem, quia anni eorum,  id est, auersorum, erunt qui pro nichilo habentur, id est, erunt comparabiles rebus illis que prorsus nichili penduntur, id est, reputabuntur anni eorum tanquam non sint. Sicut et uerum est, quia et cum adhuc non uenerunt, nondum sunt; et postquam etiam uenerunt, non sunt. Quia non ad hoc ueniunt ut sint, sed ut non sint.

Mane sicut herba, mane. Exposita nostre mortalitatis erumna, quia attendit contigisse nobis hoc ex iusta ira Dei, aggratulatur diuine sententie. Quasi dicat: Ita fiat, Domine, quoniam promeruimus. Transeat mane nostrum, id est, pueritia nostra sicut herba, que hodie est, et cras in clibanum mittitur. Mane etiam nostrum floreat, id est, flos iuuentutis in nobis fiat, et statim transeat. Decidat in uespere, id est, in illam etatem ubi iam incipiat declinare. Induret deinde in grauem senectutem, et tandem arescat in decrepitam etatem. uel decidat in uespere, id est, mortem induret in cadauere, arescat in puluere. Post  hominem enim cadauer, post cadauer uermis, post uermem cinis. Et merito hoc dico, quia nos commeruimus. Nam in ira tua, Domine, quam promeruit parens primus, defecimus, et non solum defecimus, sed etiam turbati sumus. Defecimus quidem ex infirmitate, turbati uero sumus mortis timore. Infirmi enim sumus, et tamen infirmitatem nostram finire trepidamus. Iram et furorem pro eodem accipit.

Posuisti iniquitates nostras. Quia tam grauiter nos multasti, apparet quia posuisti iniquitates nostras in conspectu tuo, id est, non neglexisti, sed perfecte aduertisti malum, quod fecimus, et quod dixit iniquitates, uocat seculum, dicens: Posuisti seculum nostrum, id est, malum nostrum opus, quod nos fecimus in Adam, in illuminatione uultus tui, id est, uultuositatis tue, id est, non occultum habuit, sed clare peccatum nostrum, quod nos fecimus in Adam, uultuositas tua prospexit

Quoniam omnes dies nostri. uere posuisti iniquitates nostras in conspectu tuo, quia defecerunt omnes  dies nostri, quos nos fecimus nostros, uel quia nos uana et transitoria intendentes, defecimus, uel quia ipsi dies ad paucitatem redacti sunt. Unde alibi: Ecce mensurabiles posuisti dies meos. Et in ira tua defecimus, sicut prius.

Anni nostri. uere defecimus in ira, quia anni nostri meditabuntur; non quod anni meditentur, sed nos in ipsis annis meditamur, uel ita nos defecimus, et tamen nos miseri defectum hunc non attendimus, quia meditamur sicut aranea, id est, in corruptibilibus laboramus, et uana et inutilia conteximus, uelut aranea. Et dies annorum nostrorum, id est, nos in singulis etiam diebus nostris meditamur sicut aranea.

In ipsis septuaginta anni. uidetur exponere breuitatem huius uite, et humane miserie, quia qui hoc tempore septuagenarii sunt, longeui dicuntur. Si autem in potentatibus agantur, id est, si ad uires aspiciamus, erunt octoginta anni, quousque ad  octoginta annos permanet homo in robore suo. Amplius autem, id est, quidquid ultra octaginta annos est, humane uite nichil est nisi labor et dolor, id est, senectus curua et tremula, semper tendens ad interitum. Nec est contrarium istud sententie quod in Macrobio in generatione hominis dicitur, quod homo in uiribus crescat usque ad sexaginta annos. In sexagesimo uero anno incipiunt ei minui uires, et sic semper decrescit in uiribus usque ad sexaginta annos ad finem uite; non est, inquam, contrarium, quanquam uideatur contrarium. Hic enim dicere uidetur quod in octogesimo anno robustior fit homo, et maximas uires habeat. Ille uero dicit aperte quod in sexagesimo anno maximas uires habeat homo, et quod deinde minuantur et decrescant; sed non tamen decrescunt ei uires in illis uiginti annis, ut possint uideri diminute, et ita propheta et auctor ille diligenter consideranti non uidentur dissentire, hoc ad litteram. Sed quia uidimus  multos infra septuaginta annos miserrima senectute confectos et constitutos, ultra octoginta annos multos in uirili robore, melius est ut ad sensum allegoricum, ubi nunquam fallimur, referatur. Septuaginta et octoginta anni, sicut ferantur, sunt centum quinquaginta. Sciendum autem, quia tres sunt unitates. Prima unitas est ipsa unitas, decem est secunda unitas, centum uero tertia unitas. Cum ergo in centum quinquaginta, quindecies decem sunt, erunt ibi quindecim unitates secunde. Quod autem ualet in mysterio centum quinquaginta, idem ualet quindecim in hoc loco, quoniam quindecim constat ex septem et octo, et septem idem ualet in hoc loco in mysterio quod septuaginta et septem, quod octoginta. Consideremus ergo qualiter septem et octo se habeant ad uetus testamentum, et ad nouum. Septem enim pertinet ad uetus testamentum, uel propter obseruantiam sabbati, quam septima die fieri precipiebat, uel quia promittebat hoc terrena et temporalia  bona, que septenario numero dierum uoluuntur, uel quia carnalis ille populus, cui talia promittebat, septuaginta annis in captiuitate detentus est. Octo uero refertur ad nouum testamentum, uel propter resurrectionem Domini, que octaua die mane facta est, per quam nos reparati sumus ad eternitatem. uel propterea, quia sex etates huius seculi sunt. Septima dormientium, id est, illorum qui adhuc exspectant communem resurrectionem; octaua uero resurgentium, quando nouissima mors destruetur, et quando duplici stola uestiemur, scilicet, in anima et in corpore. Octoginta quoque ad nos pertinet, quia sicut carnalis ille populus in octogesimo anno primo in octauo denario de captiuitate reuersus est in patriam, ita et nos, transactis sex etatibus seculi, et septima dormientium, in octaua resurgentium repatriabimus, id est, de captiuitate huius uite, in qua septuaginta annis detinemur, eo quod hec uita septenario numero dierum uoluitur, reuertemur ad  patriam, ubi in eternum manebimus. Littera sic exponitur. Quasi dicat: Ideo, dico, anni nostri meditabuntur sicut aranea, quia in ipsis annis nostris, si non in potentatibus, id est, si non ui rationis et ueri intellectus agantur, erunt septuaginta anni, id est, erit solum studium temporalium rerum, quod est inane, et breue, et uacuum comparatione studii celestis patrie. Que temporales res in ueteri testamento, ad quod septem et septuaginta referri prediximus, illis praue intelligentibus, et Scripturam deprauantibus, promittebantur. Quas quandiu omni animi desiderio appetemus, id est, in captiuitate erimus ad quam septuaginta superius referri diximus. Sicut etiam Isreliticus populus captiuatus in Babylonia septuaginta annis in captiuitate tenebatur. Et sicut ille in octauo denario ad patriam reuersus est, ita et nos, si terrena non appetamus, sed in labore celestis studii semper morabimur, in octaua etate repatriabimus. Et hoc est quod dicit: Si autem in potentatibus, et cum ui rationis agantur anni nostri,  scilicet, ut, promissionibus terrenis omissis, celestia appetamus, tunc erunt in annis nostris octoginta anni, id est, studium reparande eternitatis et immortalitatis, que nobis data est in spe in Dominica resurrectione, et studium reparande hereditatis, et reparande patrie, id est, studium redeundi ad patriam, et uere sabbatizandi in octauo die.

Et amplius eorum labor et dolor. Quasi dicat: Si quis supra hoc studium addere uelit aliud, illi erit labor et dolor. Multi enim postquam fidem perceperunt, et in baptismate terrenis abrenuntiare, et de reparanda eternitate satagere promiserunt, relabuntur ad studium terrenorum. Et his talibus et hic labor est in acquirendo, et tamen erit dolor, cum in tenebras exteriores eiicientur.

Quoniam superuenit. Ostendit quomodo dolor erit, ita, scilicet, quoniam mansuetudo, id est, ille qui prius in tantum mansuetus apparuit, ut etiam ipsa mansuetudo possit dici, superuenit terribilis, et tunc  corripiemur, non ad fructum, sed ad damnum; tunc enim penitentia erit, sed infructuosa. Nota quod dicit superuenit, quasi ad opprimendum et ad conterendum. Unde alibi: Super quem uero lapis ceciderit, conteret eum. uel aliter: Et amplius eorum labor et dolor, ut in bonum accipiatur. Nullus enim uir tam sanctus, nec superno studio adeo alligatus, quin aliquando cura necessariorum ad uictum et ad uestitum moueatur. Et pro his est illi labor et dolor. Grauis enim labor uidetur ei querere, et maxime dolet, quia cogitur querere. Unde etiam Apostolus ait: Nam et nos primitias spiritus habentes, et ipsi inter nos gemimus in adoptionem filiorum Dei, exspectantes redemptionem corporis nostri. Et quasi aliquis dicat: Quandoquidem labor est et dolor, cur ergo Deus sanctos uiros permittit talia pati? Ad hoc respondit. Ideo, scilicet, quia si corripiemur, emendabimur ut supraueniat nobis mansuetudo, id est, ut simus mansueta animalia et Domino obedientia.  Quem enim Dominus diligit, corripit. Flagellat omnem filium quem recipit, quia etiam quibusdam magnis dat stimulum carnis, quo colaphizentur, ne in magnitudinem reuelationis extollantur. Hoc est quod dicit: Superuenit mansuetudo. Et est ordo preposteratus

Quis nouit potestatem. Ad utrumque sententia hoc uno modo continuatur: uere corripiemur, siue mali ad malum, siue boni ad bonum. Quia tu, Domine, potentior es nos corrigere, quam alicui contingat scire. Nam quis nouit potestatem ire tue, id est, quis nouit potentem iram tuam, qua et tandem uindicabis in malos, et nunc corrigis bonos? Quasi dicat: ualde paucorum est nosse potestatem ire tue: quia plerisque malis cum parcis irasceris, ut non ad iram, sed potius ad mansuetudinem tuam pertinere uideatur. Labor et dolor quo corripis et erudis, quos diligis, ne penis crucientur eternis. Et quis nouit dinumerare, id est, discernere iram tuam in bonis et  in malis pre timore tuo, id est, ad hoc ut timorem tuum pre, id est, ante se habeat, et semper te extimescat? Quasi dicat: Quam difficulter inuenitur qui nouerit pre timore iram tuam dinumerare, ita ut etiam hoc addat, et ad eam pertinere intelligat, quod nonnullis quibus magis irasceris, parcere uidearis; ut prosperetur peccator in uita sua, et in futuro maiora percipiat. A paucis enim eruditis maior ira Dei intelligitur uana et seductoria, felicitas impiorum. Et pauci addiscunt pre timore Dei iram eius dinumerare, et prosperitatem eius numero applicare penarum. Quod est dicere: Pauci sciunt discernere iram Dei hoc modo, ut intelligant quod quanto plus impius prosperatur, tanto plus ei Deus irascitur: et quanto plus in hac uita flagellando acriter puniendo Deus piis irascitur, tanto plus ei parcitur.

Dexteram suam. Quasi dicat: Pauci quidem, Domine, noscunt potestatem uel ire tue, uel dinumerare iram tuam; tu autem, Domine, fac nobis dexteram  tuam ad notam, sic scilicet ut nos sciamus pre timore tuo iram tuam dinumerare. Notam, inquam, fac dexteram tuam, id est, mitte quem missurus es, et notifica nobis Christum tuum, dexteram tuam et brachium tuum, ut in eo discant homines non pro magno expetere uel accipere ea bona, que in ueteri Testamento demonstrantur, sed que in Nouo reuelantur. Et reuera factum est secundum orationem huius hominis Dei, quia et in passione Filii sui et in contemptu huius seculi, quem habuit et docuit, demonstrauit Deus Pater fidelibus suis hec terrena non esse appetenda, sed magis celestia. uel aliter, ut per dexteram accipiatur Dei potentia, et ita dicatur: Ut autem sciamus in potentatibus agere dies et annos nostros, notam fac nobis dexteram, id est, potentiam tuam, ut sic transeamus per bona temporalia, ut non amittamus eterna. uel potius ita dicatur: Notam fac dexteram, id est, potentiam tuam, ut intelligamus quod flagellando et non parcendo emendatos  ponis ad dexteram, et quod parcendo dum prosperatur impius in uia sua, damnatos statuis ad sinistram. Notam fac, dico, sic, scilicet ut dinumeremus iram tuam. Sequitur:

Et eruditos corde in sapientia tua. Hoc est, non tantum facias nobis notam dexteram, sed etiam ut imitemur eos, fac nobis notos eruditos corde, ut in carnis prudentia, que mors est, sed in uera sapientia. Eruditi corde in sapientia illi dicuntur, quibus dictum est: Iniice pedem tuum in compedes eius. Pedem cordis dicit, non pedem corporis. Illi enim aureis compedibus eius illigati, quid aliud fecerunt, quam quod terrenas promissiones contempserunt, et desideratis eternis per passiones suas, testimonium prebuerunt? Unde etiam testes dicti sunt, quia martyr Grece, testis est Latine. uel ita nemo eruditos corde, nemo sapientes existimet, nisi illos quos attingit pre oculis cordis, semper habere miseriam suam ex iusta tua animaduersione, ut ex eo perpendant quanta sit in  subueniendo dextera tua, cui nullum ingratum esse oporteat. Hinc Apostolus ait: Scire etiam supereminentem scientie caritatem Christi, qui misericordiam fecit illis quibus ira tanta impenditur. Illis Christum tuum sic notum fac, ut in eo discant non timere eos qui occidunt corpus.

Conuertere, Domine. Dixit dexteram tuam notam fac, et eruditos corde. Necesse enim est ut quisquis uere noscit Christi imitatores, et attendit dexteram Dei, multas patiatur tribulationes et persecutiones. Omnes enim qui pie in Christo uolunt uiuere, necesse est ut persecutiones patiantur. Et item: Per multas tribulationes oportet nos intrare in regnum Dei. Quod iste homo Dei qui hic loquitur attendens, timens ne nos inter tot tribulationes et molestias corporales deficeremus, et tentationibus uariis nobis illatis uicti deficeremus, et ab eo qui nostrum refugium est auerteremur: compassus nostre infirmitati, sicut multotiens compassus est, sic orat et dicit, Domine: qui prius conuersus a nobis auertisti nos, conuertere, id  est, esto conuersus ad nos, notificando te nobis. uel ut ne permittas nos amplius auerti ad te, conuertere dico usquequo opus est, id est, usque ad illum modum conuersionis, qui nobis necessarius est, scilicet ut non permittas tribulari, nisi quantum poterimus pati, id est, nobis tribulationem in mensuram et pro uiribus nostris. Neque enim Deus plus aliquem tribulari permittit, quam ipse ferre possit. Sicut Apostolus ait: Fidelis Deus qui non patitur, etc. Sed dabit etiam cum tentatione prouentum, ut possitis sustinere. Conuertere, inquam, Domine, et qui prius fuisti inexorabilis super illos qui se fecerunt libertos suos, fias deprecabilis, id est, exorabilis super illos qui se faciunt seruos tuos, in omnibus tibi obedientes et de se nichil presumentes.

Repleti sumus mane. uere conuerteris et deprecabilis eris, quia ita, certum est, replebimur, ut possimus dicere, quia iam repleti sumus mane, id est, in resurrectione, quando nouissima mors destruetur, et erit  tantum mane, id est, dies sine nocte, quia sine fine. Tunc, inquam, replebimur misericordia tua, id est, duplicem stolam recipiemus, que non dabitur nobis ex nostris meritis, quanquam multa patiamur in hoc seculo: quia non sunt condigne passiones huius temporis ad futuram gloriam, que reuelabitur in nobis, sed dabitur nobis sola misericordia tua. uel mane, transacta infidelitatis nocte, replebimur in hac uita tua misericordia, qua uocas, qua peccata condonas, qua iustificas. uel mane, id est, transacta persecutionis nocte replebimur tua misericordia et hic et tandem. Et tunc, scilicet, quando replebimur misericordia tua, letificabimur exterius, et delectabimur interius: positi in diebus nostris, id est, in eternitate, ubi omnes dies nostri erunt: quia tantum proficiemus, et nunquam deficiemus. In hac enim uita non omnes dies possunt esse nostri, quia sepius etiam deficiemus quam proficiemus.

Letati sumus. uere replebimur tua misericordia,  quia Letati sumus, id est, letabimur in futuro, pro quibus diebus nos humiliasti, id est, humiliari et flagellari permisisti: et pro annis quibus uidimus, id est, passi sumus mala. Letabimur in eternum, ac si dicat: Pro hac temporali tristitia recompensabitur nobis sempiterna letitia. Et ut letemur in diebus nostris, tu Domine qui prius despexisti nos libertos nostros, respice in nos nunc factos seruos tuos. uel sic, Respice in seruos, ut sint conformes Filii tui. Et ut maiorem beneuolentiam comparet, dicit: Respice in opera tua, non sua, id est, in illos qui hoc quod sunt, opus tuum sunt: quia tu creasti eos, et recreasti. Et ita dico respice, dirige filios, id est, opera eorum. Illius enim opera diriguntur, quia complanat uoluntatem suam uoluntati Dei, qui de se non presumit et cuius spiritus est creditus cum Deo: quia nichil boni putat se facere sine cooperante Spiritu Dei. uel dirige filios, id est, imitatores eorum dirige semper in melius, ut non sint distorti corde.

 Et sit splendor. Et ut dirigantur filii, id est, nostra opera, sit splendor Domini super nos, id est, uultus Domini, qui prius fuit nobis obscuratus, illuminetur in superiori nostro, id est, appareat in nobis imago Dei. uel splendor Dei, id est, multiformis gratia Spiritus sancti, illuminet mentem nostram. Et ut splendor sit super nos, o Domine, dirige opera manuum nostrarum, et nostra bona opera, scilicet ut infra nos distorqueantur, sed ut super nos dirigantur. Illorum opera infra ipsos distorqueantur, sed ut super nos dirigantur, qui quod boni faciunt, agunt pro mercede terrenorum: uelut carnalis populus ille cui facte sunt promissiones terrene. Tunc autem super nos opera nostra diriguntur, quando bene operamur pro mercede celestium.

Et opus manuum. Dicit beatus Augustinus et Hieronymus, quod istud in quibusdam translationibus non inuenitur. Et quod asterisco uel obelo signetur, si inueniatur. Sed tamen potest ita continuari. Quasi dicat: Ita dico dirigas opera, ut illa omnia fiant  unum opus, id est, cum caritate fiant, et ad unum finem caritatis tendant. Opera enim que sine caritate fiunt, nichil prosunt, ut Apostolus ait: Si tradidero corpus meum ita ut ardeam, caritatem autem non habuero, nichil sum. Si autem fiant in caritate, et si multa sint in opere, unum tamen sunt in fine. Finis enim precepti caritas est ex corde puro, et conscientia bona, et fide non ficta, sed uera.



IN PSALMUM XC. Laus cantici Dauid.



ARGUMENTUM.

Pro uictoria Ezechie de Assyriis cantatur. Aliter legendum ad Euangelium Marci, ubi tentatur Christus. uox Ecclesie ad Dominum.



EXPLANATIO.

Laus cantici diuina laudatio, Dauid ipse propheta debet intelligi. Hunc hymnum demonibus pia confidentia  semper opponimus, ut a nobis potius inde uincantur, unde contra creatorem suum dolose aliqua tentarunt. In prima parte Psalmista profitetur omnem fidelissimum diuina protectione uallari. Secunda laudem Christo decantat. Tertia uerba sunt Patris ad omnem fidelem, quem in se deuotissime sperare cognoscit, et in mundo isto defensionem, et in futuro illi premia compromittens.



COMMENTARIUS.

Qui habitat in adiutorio. Laus cantici Dauid. Iste psalmus est de quo Dominum nostrum, id est, Christum diabolus ausus est tentare. Audeamus ergo ut instructi possimus resistere tentatori non in nobis presumentes, sed in eo qui prior tentatus est, ne nos in tentatione uinceremur. Et attendamus quod ipse uoluit nos se imitari in sua humilitate, non in maiestate. Quia dixit: Discite a me, quia mitis sum et humilis corde. Et si aliquando tentator ipse uel per se occulte, uel per filios diffidentie, in quibus operatur  tanquam in uasis suis, ingerit nobis aliquas tentationes, tribulationes, molestias corporales: patienter sustineamus, et cum omni mansuetudine et humilitate toleremus, sicut ipse pro nobis uoluit tentari, flagellari, etc. Quia quisquis sic imitatur Christum ut patienter toleret huius uite tentationes, tribulationes et molestias corporales et spem omnem in eo ponit, ita ut nec illecebra capiatur, nec timore frangatur: hic est qui exemplo Domini sui habitat in adiutorio Altissimi, et in protectione Dei celi commorabitur. Preuidens Propheta per Spiritum sanctum quemdam in humano genere adfuturum, qui nobis esset adiutorium et exemplum, ne nos in tentationibus uinceremur, ne tentatori cederemus, nec molestiis uel illatis nobis iniuriis frangeremur, sicut ille prius fuit exemplum cadendi et uincendi, id est, ut uinceremur: hoc preuidens, inquam, Propheta, laudat illum, ex deuotione. Et non tantum pertinet ad deuotionem, id est, ad piam et attentam affectionem  erga Deum, canticum uero ad exsultationem. Et ideo merito dicitur iste psalmus laus cantici, id est, laus exsultatiua uel laudatiua exsultatio, quia in eo laudat eum, unde nobis adiutorium et exemplum, et eum laudando exsultat dicens ita: Qui habitat in adiutorio, etc. Quasi dicat: Positus quidam fuit in adiutorio Altissimi, sed non habitauit ibi: quia non perseuerauit, imo ab obedientia recessit, quando manum suam ad illicita extendit; et in suo adiutorio esse uoluit, quando de se presumpsit, et Deus esse, et de nutu suo pendere uoluit. Quando suggestionem a serpente audiuit, credidit quod promisit diabolus, et inuenit quod minatus est Deus. Quidam autem in humano genere est affuturus, scilicet Christo adiutorium et exemplum omnibus qui de suo non presumet adiutorio, sed presumet in adiutorio Altissimi, id est, Dei Patris. A quo, quia Altissimus est, bene poterat adiuuari et in se et in suis. Et ab illo adiutorio non recedet, sed ibi habitabit, id est, permanebit, et etiam commorabitur, id est, ex toto morabitur,  quia nec opere nec etiam cogitatione apostatabit. Morabitur dico in protectione non sua secundum hominem, sed in protectione Dei, et non qualiscunque dei, sed Dei celi, id est, illius qui facit homines celos. Quamuis enim tentatori diabolo resistere posset et in se et in suis, potius patienter sustinuit; nec de se presumpsit, sed omnia cum patientia tolerauit, ut nobis esset exemplum, non de nobis, sed de Deo presumendi, et omnia cum patientia tolerandi; quia patienter sustinendo tribulationes et tentationes nec de uiribus nostris presumendo, sed in protectione et in adiutorio Dei spem nostram ponendo, poterimus tentatori resistere et suis.

Dicet Domino. uere in protectione Dei non in sua commorabitur, quia Domino dicet, id est, Deo Patri cui se uere faciet seruum. Domine, tu es susceptor meus, non ego, id est, per te, tamen non per me causa mea existit; quia tu uelut pius susceptor eam  suscipis et defendis, et non ego mihi, sed tu es refugium meum. Et merito, quia apud te solum est refugium, quia tu es Deus, id est, es super omnia. Deus dico meus, id est, quem ego Deum mihi facio, non meipsum, sicut Adam uoluit se ipsum ponere sibi Deum: hec inquam predicta dicet Domino, id est, ad honorem Domini. Que autem sequuntur dicet ad exhortationem proximi, dicens ita: Sperabo non de me presumente, sed ponam spem in eo. Et merito meo, quoniam non ego me, sed ipse me liberauit, id est, liberauit de laqueo uenantium, et a uerbo aspero. Ita et uos  ponite spem uestram non in uiribus uestris, sed in Domino. Et merito, quoniam ipse liberabit, et non alius, de laqueo uenantium, et ab insidiis et deceptionibus diaboli et suorum. uenantes uel uenatores sunt diaboli, quia mille artes habent nocendi, quibus seducunt miseras animas illorum qui de se presumunt, nec in Domino spem suam ponunt: qui cito et illecebra capiuntur, et  timore franguntur. Hi uenatores, id est, diaboli laqueos et pedicas suas tendunt non in uia, sed iuxta uiam, ut si quis a uia exorbitauerit, illaqueetur. Tu autem aliquis ut sis securus, esto in uia, et ambula in uia, id est, in Christo, et in preceptis eius, qui de se dicit: Ego sum uia, ueritas et uita. Ille tibi sit uia, qui propter te factus est uia, ut perducat te per se ad se. Ipse enim est uia, per quam imus; et est finis, ad quem tendimus. Qui autem in Christo ambulat, et in preceptis eius, liberabitur de laqueo uenantium, id est, a deceptionibus diaboli, et a uerbo aspero. uerbum asperum dicitur male persuasionis uerbum, cui persuasioni male quicunque acquiescit et consentit, in laqueos diaboli se iniicit. uel uerbum asperum dicitur detractionis uerbum, scilicet quando quis detrahit proximo dicens: Tu uis solus uideri iustus inter nos, tu taliter agis, talem te facis quasi nemo sit bonus nisi tu solus. Sed quisquis huic detractioni acquiescit uel a bono opere cessando, uel  inde quod taliter illi obiicitur superbiendo, ille se iniicit in laqueos uenantium.

Scapulis suis. Quasi dicat: Non tantum liberabis te de laqueo uenantium et a uerbo aspero, quia sperabis in eo, liberabis dico te et tuos: sed etiam tibi, id est, tuis si sperant in eo, obumbrabit, id est, obumbrationem faciet ab estu incentiuorum, id est, in scapulis suis, id est, per scapulas suas. Scapulis innituntur ale, et in alis sunt penne, et ideo per scapulas ale et penne intelliguntur. Alas autem hic accipimus dilectionem Dei et proximi, quibus uelut alis quibusdam ad regnum celorum uolamus, et de his infimis ad summa subleuamur. Dictum est ad similitudinem obumbrabit tibi, id est, obumbraculum faciet tuis, ne noceat illis estus incentiuorum; et hoc in alis, id est, si innitantur dilectione Dei et proximi, sicut gallina obumbraculum pullis suis sub alis. Et si pulli galline tuti sunt sub alis eius a miluo et accipitre, multo magis nos sub alis Dei tuti erimus ab eriis potestatibus circumuolantibus uelut miluis  et accipitribus. Et bene Dei sapientia galline comparatur, quia nulla auis est que tantum infirmitati pullorum suorum compatiatur. Ex nimia enim pullorum compassione et raucescit in uoce, et hispida apparet in pennis, et prorsus infirma uidetur esse: ita et Dei sapientia, id est, Filius Dei compatiens nostre infirmitati, semetipsum exinaniuit accipiens formam serui, in qua se tantum humiliauit pro nobis usque ad mortem obediens Patri, quod nec species nec decor in eo apparuit. Nunc ad litteram redeamus. Dictum est superius: Illa dicit Domino, illa dicet proximo. Hec autem dicet sibi aggratulando: Dominus Pater obumbrabit tibi, id est, obum raculum faciet tibi interius ab incentiuis uitiorum, protegendo te cum scapulis, id est, cum alis suis. Hoc est per dilectionem Dei et proximi. Et tu positus sub pennis eius, id est, in protectione alarum eius, merito sperabis in te et in tuis, in eo nichil de uiribus tuis, sed de eius protectione presumens, et quidquid in te  boni est, gratie eius ascribens.

Scuto circumdabit te. Merito sub pennis eius sperabis, id est, sperabunt tui, quia si sub pennis eius fueris, id est, si dilectionem Dei et proximi habueris, ueritas eis, id est, completio preceptorum eius erit in te. In his enim duobus mandatis lex uniuersa pendet et prophete. Et hec ueritas circumdabit, id est, muniet te in tuis ut scutum. Potest et alia ueritas hic accipi, illa, scilicet, de qua alibi dictum est: ueritas de terra orta est, id est, uera peccatorum confessio et discretio. Quisquis enim uere Deum diligit, discernit se quamuis peccatorem ab aliis peccatoribus, scilicet, se peccata confitentem ab illis defendentibus, se humilem ab illis superbis, se de Deo presumente ab illis de se presumentibus. Sic enim publicanus ille qui clamabat in templo uulnera discreuit se a Phariseo iactante merita. Littera eodem modo continuabitur, ut prius. Merito sperabis, quia si sub pennis eius speraueris, id est, si ueram  dilectionem Dei et proximi habueris, uerus eris, id est, confitens peccata, non delendens, et sic discernens te ab aliis non confitentibus, se defendentibus. Et hec ueritas circumdabit te, id est tuos, sicut scutum. Et sic non timebis, id est, non timebunt tui a timore nocturno. Quatuor hic ponit: scilicet, timorem nocturnum, sagittam uolantem in die, et negotium perambulans in tenebris, et incursum, et demonium meridianum. Et sciendum quod quisquis ignoranter peccat, quasi in nocte peccat; qui uero scienter peccat, quasi in die peccat. Per timorem itaque nocturnum leuis tentatio intelligitur, que fit in ignorantia, quia per nocturnum ignorantia intelligitur, per timorem uero leuis, quia quandiu malum aliquod timetur, non tantum patitur aliquis sicut quando infertur. Per sagittam uolantem in die, leuis tentatio, que in scientibus fit, designatur. Per diem quidem scientes, per sagittam uero leuis tentatio, quia sagitta uolatili non tantum quis leditur quantum si  cominus gladio feriatur. Leuis autem tentatio que non tantum urget, et cito declinatur, sed aggrauetur tribulatio, et duobus premissis reddantur duo que sequuntur. Ut ad timorem nocturnum reddatur negotium perambulans in tenebris, et ad sagittam uolantem in die incursus et demonium meridianum. Ecce aggrauata est tentatio tam ignorantibus quam inscientibus, quia illa grauis tentatio, que tam acriter urget ignorantes, dicitur bene negotium, id est, negans otium, quia omnem quietem aufert, et est perambulans, id est, permanens in tenebris, id est, in tenebrosis, scilicet, in ignorantibus. Grauis autem tribulatio, que ingruit scientibus, dicitur incursus, quia acriter urget, et demonium meridianum: demonium ideo, quia fit per suggestoris diaboli instigationem; et meridianum, quia in meridie magis feruet sol, et splendet. Et intelligitur per feruorem, qui est in meridie feruentissimus, persecutio, per splendorem uero, quia fit inscientibus. Sunt enim quidam nescientes rationem Christianismi sui, id  est, qui nondum tante perfectionis sunt, ut attendant quia necesse est ut omnes qui pie uolunt uiuere in Christo, persecutionem patiantur. Et aliud: Fili, ad seruitutem Dei accedens, sta in iustitia, et timore, et tremore, et prepara animam tuam ad tentationem. In his talibus facta grauiter urgens et perseuerans tribulatio inuenit eos, et capit eos, et ita uincuntur. Sunt alii bene scientes rationem Christianismi sui, quia intelligunt promissiones Dei non esse de hac terra, non esse de hac uita, et omnia terrena esse contemnenda, et celestia appetenda; sed instat tortor, quia grauiter urget, urit, torquet. Instat incursus et demonium meridianum, et ita uincitur. Que autem sit leuis et que grauis tribulatio, ex illo tempore potest cognosci, quo nomen Christianum crescere cepit. Tunc enim inimici Christiani nominis, reges, scilicet, et imperatores, uolentes illud nomen delere, tale edictum fecerunt: »Quisquis Christum confitebitur, gladio feriatur.« Et multi occisi sunt,  quia gladio feriri pro nomine Christi leue esse putauerunt. Illi autem uidentes sic homines ad mortem accelerare, et totum mundum post ipsum abire, dixerunt: »Nunquid nos soli remanebimus? nunquid totum humanum genus interficiemus?« Ergo hoc aliud edictum fecerunt: »Quisquis Christum confitebitur, tandiu torqueatur donec Christus negetur.« Ecce si quis conferat feriri gladio ac tandiu torqueri, poterit illud uideri sagitta uolans, illud uero incursus et demonium meridianum. Instante uero tanta et tam grauiter urgente persecutione, multi tam scientes quam nescientes rationem Christianismi ceciderunt. Et hoc ideo, quia de uiribus suis sumpserunt, non de Deo. Nec habitauerunt in adiutorio Altissimi, nec dixerunt: Susceptor meus es tu, Domine, et refugium meum. Quos Dominus ideo cadere permisit, ut ostenderet fidelibus suis quia ipse solus est qui protegit, et qui tentationes temperat, et tantum uenire permittit, quantum possit ferri cum  uenerit. Nunc ad litteram redeamus. Dixit: Circumdabit te ueritas eius, et ita circumdabit, quod non timebis, id est, tui non timebunt a timore nocturno, etc., id est, nec ab illa leui uel graui tribulatione timebunt que fit in ignorantibus, nec ab illa leui uel graui que fit inscientibus.

Cadent a latere. Quamuis dicam quod non timebunt tui, tamen multi de illis qui uidebantur esse tui cadent a latere et a dextris. Per a latere intelliguntur illi qui se collaterales Domino fore, et cum eo iudicaturos putabant, quia secuti sunt illud quod Dominus discipulis dixit: uos, qui reliquistis omnia, et secuti estis me, sedebitis super sedes iudicantes duodecim tribus Isrel. Sed multi ex his urgente graui persecutione et tribulatione uicti sunt, et ita ceciderunt a latere, id est, a spe remunerationis tribunarie sedis. Per a dextris uero designantur illi qui se statuendos ad dextram, et audituros: uenite, benedicti Patris mei, in iudicio putabant, propter opera misericordie que  fecerant, et quia uelut deuoti prouinciales in republica Domini cibaria et stipendia militibus eius, id est, sanctis monachis et eremitis et aliis defensoribus patrie prebuerant. Sed quia etiam ex his multi urgente graui necessitate uel tribulatione uicti sunt, ideo ceciderunt a dextris, id est, a spe ponendi ad dextram et remunerationis obsequiorum suorum. Et quia multo plures sunt qui iudicabuntur quam qui iudicabunt, ideo minorem numerum propheta collateralibus dedit, maiorem diiudicandis, dicens, Mille cadent a latere tuo et decem millia a dextris tuis. Sed que cura? Nulla, scilicet, quia quotcunque uideantur cadere a latere uel a dextris, tamen demonium illud meridianum, id est, feruens et urgens tribulatio non appropinquabit ad te, id est, ad illos qui uere sunt tui, id est, qui nichil de se presumunt, sed habitant in adiutorio Altissimi, et in protectione Dei celi commorantur, et dicunt Domino: Susceptor meus es tu, etc. Ad hos, inquam, non appropinquabit carni, non appropinquat meriti. Longe enim error torquentium  a fide credentium, quia fides est in anima, ad quam tortores non attendunt, quia et si corpus occidunt, animam autem occidere non possunt.

uerumtamen. Dico quia tribulatio non appropinquabit ad te, id est, non cadent tui per tribulationem, sed tamen non sine causa tribulantur, quia et ad suam eruditionem, et ad malorum damnationem, quod tu considerabis oculis tuis. Hoc est, tui tantum oculi et tuorum a te illuminati hoc attendent, et non alii. Non enim leue est considerare florentem impium in tempore, et oculos ad eum habere, ut uideas quid passurus sit in fine. Tu, inquam, considerabis et intelliges tribulationem tuorum esse retributionem peccatorum, id est, malorum, quia retribuetur eis non bonum, quod ignorantes fecerunt, id est, perfectus tuorum: sed malum quod scientes fecerunt, scilicet, ut uel tuos deuocarent, uel penitus destruerent. uel si peccatores non homines accipiamus, sed peccata, possumus hanc retributionem referre ad utrosque,  scilicet, et ad bonos tolerantes, et ad malos inferentes. Eadem enim tribulatio est et leuibus peccatis bonorum, que per eam purgantur, et grauibus peccatis malorum, non ut per hoc purgentur, sed ut grauius damnentur. uel, aliter, dico quia multi cadent a latere tuo et a dextris tuis, sed tamen tu considerabis oculis tuis, quod nullus cadet de his qui sunt tui. Et uidebis retributionem peccatorum, id est, casum illum esse iustum in his qui cadunt, quia promeruerant peccata eorum. Sciendum quia non defuerunt qui alias tentationes superius quam diximus accipiant, et dicunt ita: Quia ueritas circumdabit te ut scutum, id est, non timebis, id est, non timebunt tui a timore nocturno, id est, a timore illo quem inferunt nocturni, id est, heretici in nocte ambulantes, et alios in nocte pertrahere laborantes. Et non timebunt a sagitta uolante in die, id est, ab arrogantia et uana gloria, que procedunt de die, id est, de prosperitate. Nec timebunt a negotio, id est, ab errore  hereticorum quorumdam perambulante, id est, perseuerante in tenebris, id est, in carne Christi, que dicitur tenebre respectu diuinitatis. Fuerunt enim heretici qui dicerent Dominum nostrum Iesum Christum phantasticum corpus habere, alii qui dicerent eum non satum de uirgine, sed de muliere, et multe alie hereses huiusmodi fuere de eius humanitate. Neque timebunt tui ab incursu et demonio meridiano, id est, a demoniaco et uehementi studio, qui ad hoc laborant, ut decipiant in meridie, id est, in re ita clara et lucida, sicut clarus est sol in meridie, id est, in diuinitate, dicentes Filium minorem Patre, cum manifestum sit eum equalem esse Patri, et consubstantialem: tum ex tot dictis eius, quia dixit: Qui uidet me, uidet et Patrem meum; et: Ego et Pater unum sumus, et multa talia; tum etiam ex operibus eius, de quibus dictum est: Nemo potest hec signa facere que tu facis, nisi Deus fuerit cum illo.

Cadent a latere. Ideo tui non timebunt a timore nocturno  et a cunctis predictis, quia mille huius tentationis cadent. A sinistra autem tua deberet dicere, quia in altera parte ponit a dextris; sed quia nichil in Deo sinistrum est, ideo simpliciter ponit a latere, et notat illos qui laterales eius erunt, id est, qui eum circumdabunt, cadentes uero a dextris accipit perfectissimos. Et ideo dicit, quia etiam decem millia huiusmodi tentationum hereticarum cadent sine omni affectu a dextris tuis, id est, ab illis qui pertinent ad dextram tuam, id est, ad potiora bona tua. Sed  quamuis cadant a latere et a dextris, tamen sine omni lesione illorum, quia non appropinquabit incursus et demonium meridianum, uel aliquid supra dictorum ad te, ut prius.

uerumtamen. Non appropinqu bit quidem huiusmodi tentatio ad tuos, sed tamen non sine causa est quod tentantur, quia hoc fit ad eorum probationem, et tentationum damnationem.

Quoniam tu es. Eodem modo continet in utraque  sententia, ita, scilicet: Et ideo non appropinquabit ad te, id est, ad tuos, quoniam tu, Domine Pater, es spes mea, id est, spes meorum. Et in hoc dico es spes meorum, quia me refugium tuum, id est, quem illis fecistis refugium, posuisti altissimum, id est, munitissimum, scilicet, ad quem nullus hostis, nec celum aliquod nocuum pertingere possit. Attende quomodo Dominus noster, id est, Christus, sit spes et resurrectio suorum. Humanum genus hominem mori nouerat, resurgere autem non nouerat; quid timeret habebat, sed unde speraret non habebat. Ut ergo qui propter timorem fecit mortem propter premium future uite daret spem resurrectionis, prior mortuus est Dominus iehsu Christus, et resurrexit. Mortuus quidem est post multos, resurrexit uero ante omnes. Moriendo fecit quod multi ante eum, resurgendo uero quod nullus ante eum, ut ego spem resurrectionis haberem quam non habebam. Quasi dicat: Resurrexisti, ascendisti, ut ego sperarem me secuturum quo tu precessisti.

 Non accedet ad te malum. Merito dixi tuum refugium altissimum, quia non accedet amplius tabernaculo tuo. Tabernaculum Christi uocat carnem, de qua dictum est: uerbum caro factum est, et habitauit in nobis, etc. Hec eadem caro Christi, est sponsa illa quam ipsi sibi adduxit. Huius thalamus est uirginis uterus. Unde dicit Apostolus: Erunt duo in carne una. Sacramentum hoc magnum est, ego autem dico in Christo et in Ecclesia. In hoc ergo tabernaculo imperator noster pro nobis militauit. Et ne nos uinceremur, tentari se permisit. Nec pretereundum quod ad instructionem nostram hoc dicit: Non accedet ad te malum, et flagellum non appropinquabit tabernaculo tuo, scilicet, ut et nos que ipse passus est, et quo fine passus, patiamur, et ad eamdem securitatem perueniamus.

Quoniam angelis suis. Istud fuit prophetatum de ascensione Domini nostri, id est, Christi; sed diabolus est abusus ueritate in eius tentatione, et hinc  etiam maxime habuit occasionem tentandi eum. Putauit enim necesse esse fieri, cum prophetatum esset. Dominus autem uere in celum ascendit portatus ab angelis, non quod esset ruiturus, si ab ipsis non portaretur, sed ut honorificentia et obsequium ei exhiberetur, et ut dignitas humane nature assumpte per hoc demonstraretur. Et sicut prius quinquagesimo die ab agni paschalis immolatione lex data, que incuteret timorem, ita postquam Dominus ascendit quinquagesimo die a ueri Agni, id est, a sua resurrectione, Spiritum sanctum apostolis dedit, qui conuerteret timorem in amorem, ut quod non potuit timor efficeret amor. Et ita suos a reatu legis liberauit, ut iam, scilicet, seruaret et bene ageret non timore pene, sed amore iustitie. Littera sic continuatur: Ideo dico flagellum non appropinquabit tabernaculo tuo, quia illuc portabunt te angeli, quo in eternum mali aliquid non accedit. Hec est summa sententie, quam intendit cum dicit: Quoniam Dominus  Pater mandauit, id est, hoc preceptum angelis suis de te fecit, ut custodiant te et tuos in omnibus uiis, id est, in omnibus operibus tuis et tuorum. Scire debemus angelicam custodiam Christo non defuisse, unde etiam dictum est: Apparuit ei angelus Domini confortans eum. Et item: Accesserunt angeli, et ministrabant ei. Non tamen quod custodiri aliquo modo esset ei necessarium, sed tamen propter honorificentiam et ministerium.

In manibus portabunt. Quasi dicat: Quia precepit Dominus angelis suis ut custodirent te, ideo ipsi portabunt te manibus suis in celum, non quod ruiturus esses si non portarent, sed quia honorificentiam exhibent. Portabunt te, inquam, in celum, ut inde mittas Spiritum sanctum, qui corda tuorum de timore conuertat in amorem. Ad hoc, ne forte amplius offendas pedem tuum, qui adhuc in terra es, ad lapidem. Hoc est, ne illi qui pes tuus sunt offendantur ad duritiam legis potius bene operando timore pene quam amore iustitie. Pedes Christi dicuntur illi per quos  ipse totum mundum peragrauit, quia in omnem terram exiuit sonus eorum. Qui pedes a capite suo, quod iam sursum est, distinguuntur locis quidem, sed non piis affectionibus. Quod autem affectio simul sint, ipse Dominus ostendit, cum persecutori Paulo dixit: Saule, Saule, quid me persequeris?

Super aspidem et basiliscum. Et quia pes tuus ad lapidem non offendetur, ideo ambulabis, id est, ambulabunt tui super aspidem et basiliscum, id est, simpliciter omnia nociua contemnent et conculcabunt. Per basiliscum, qui rex serpentium est, intellige ipsum caput demoniorum, per aspidem uero subditos illi capiti.

Et conculcabis leonem et draconem. Idem est leo, qui et draco, id est, ipse diabolus, qui quando in nos aperte seuit, est leo; quoniam uero insidiatur, est draco. Sed non uincet te leo, non decipiet te draco: uincas ergo leonem, et non timebis draconem. Potest etiam per duo priora idem intelligi, quod  per hec duo posteriora. Si enim hoc attendamus, quod basiliscus solo flatu etiam cum non uidetur, nocet, per basiliscum persecutio fraudulenta designatur, per aspidem uero, que solo ueneno nocet, manifesta.

Quoniam in me. Sic continuabis: Dominus quidem mandauit angelis suis ut te custodirent, ipse, dico, sic te eis commendans, quoniam iste in se et in suis non presumpsit de se, sed sperauit in me Deo, liberabo eum in suis ipsos uocando, et peccata remittendo, et post liberationem protegam etiam in suis ab incentiuis uitiorum. Et merito, quoniam ipse et in se et in suis cognouit nomen meum, scilicet, hoc nomen: Deus. Quod omnis ille uere cognoscit, qui et se creaturam et ipsum creatorem esse discernit. Et ideo non sibi deus esse, nec de suo nutu pendere uult, sicut miser Adam fecit.

Clamauit ad me. Quia nomen meum cognouit ipse et sui, ideo ad me tantum, non ad aliud clamauit; clamauerunt et sui, et ideo exaudiam eum et in se et  in suis. Ero cum ipso et cum suis in tribulatione, ne deficiant. Si enim fides est tecum, et ipse erit tecum. Eripiam eum in presenti a tribulatione, eripiam etiam suos. Et uere eum glorificabo, quia cum plenus fuit breuitate dierum in suis et etiam in se, quantum ad humanitatem: replebo eum longitudine dierum, id est, dabo ei eternitatem. Et tunc ostendam salutare meum, id est, Saluatorem meum, uerbum meum. Illi in suis, quia tunc uidebimus eum sicuti est, et etiam in se ipso. Quia quamuis Deus esset in Christo, mundum sibi reconcilians, credendum tamen est, quod sanctissima eius anima longe puriorem intellectum de diuinitate post resurrectionem habuit, quam prius.



IN PSALMUM CXI. Laus cantici in die Sabbati.



ARGUMENTUM.

Assyriis sub Ezechia uictis multi gratias agunt. Aliter uox Ecclesie.



EXPLANATIO.


Psalmus significat opera spiritualia, que sursum tendunt ad Dominum; in his cantare semper, id est, Deo adiutori gratias agere debemus. Dies autem Sabbati requies interpretatur, per quam commonemur ab omni praua actione cessare, et futuram pariter requiem certissima deuotione sperare. Arnobius ita dicit: Die Sabbati inimici Domini pereunt, ut die Dominica amici Domini gratulentur. Sabbato enim iacet Dominus in sepulcro mortuus, et die Dominica adoratur inter angelos uiuus. In hac re nimis profunde facte sunt cogitationes eius, quas uir insipiens non cognoscit. Primo ingressu Ecclesia loquitur, bonum esse commemorans laudes Domini dicere, quod insipientem et irreligiosum profitetur ignorare. Secundo peccatores sicut fenum uelociter asserit esse perituros. Tertio iustos dicit florere ut palmam: crescere autem ut cedros Libani, ut et  pertinaces metus corrigat, et deuotos felix promissio sustollat.



COMMENTARIUS.

Bonum est confiteri Domino. Psalmus cantici in die Sabbati. Sabbatum celebrant Iudei in quodam otio languido et luxurioso. uacant ab opere bono, sed non ab opere nugatorio. Nobis autem indicit Dominus noster Sabbatum. Quale? uacare scilicet ab operibus malis: ipsi autem uacant ab operibus bonis. Sabbatum nostrum, id est, Sabbatum delicatum intus est in corde. Multi enim uacant exterius in tenebris, sed tumultuantur in conscientiis suis, ideo quia nullus malus Sabbatum custodit. Nusquam enim conscientia eius conquiescit, sed semper in perturbationibus uiuit. Cui autem conscientia pura est, tranquillus est et ipsa tranquillitas. Sabbatum est cordis. Quamuis enim in presenti laborat, extenditur tamen spe futura, et serenatur omne nubilum tristitie. Ipsum autem spei nostre, est Sabbatum nostrum, hoc ergo cantatur,  hoc docetur in hoc psalmo, quomodo quisque Christianus debeat esse in Sabbato cordis sui, id est, imitatione, et tranquillitate, et puritate conscientie non perturbatus. Hoc est, Psalmus iste docet qualiter quisque debeat in corde suo Sabbatizare. Primo si tu aliquid profecisti, confitearis ei a quo profecisti. Ipsius enim sunt dona, non tua merita. Secundo non te excusando ab eo quod male fecisti, sed potius accusando. Quia quidquid mali habes, ex te est, quidquid boni habes, ex Deo habes. Peruersi autem, et qui Sabbatum non habent, quod boni faciunt sibi attribuunt: quod uero mali faciunt, quem inde accusent querunt. Quidam enim dicunt, Satanas hoc persuasit mihi, quasi habeat potestatem cogendi. Ipse quidem uersutiam habet nocendi, potestatem uero non habet cogendi. Non cessat Satanas mala persuadere, non cessat Christus bona admonere. Tu ergo positus inter hunc monentem, et inter illum suadentem, quare potius applicas aurem Satane persuadenti et  fallenti, quam Christo monenti et non fallenti? Nihil enim Satanas te contra uoluntatem tuam cogere potest, et ideo noli accusare illum qui non habet ueniam, sed accuses te ipsum qui habebis indulgentiam. Alii autem ut se excusent, accusant fatum, stellas et cetera talia: et hi uolunt uenire per dispendium ad Deum accusandum, quia nolunt uenire per compendium ad Deum placandum. Sunt etiam alii qui recta fronte ad Dominum ipsum ueniunt dicentes: Si Deus nollet, ego talis non essem. Quid autem dicit psalmus? Hoc utique docet, hoc admonet: non tantum audiatur ne pecces, sed si pecces, ut te accuses. Et est uox prophete ita dicentis: Bonum, id est, ualde iucundum et utile est confiteri Domino, id est, ut nos laudemus Dominum, confitentes ei in utroque bono, scilicet quia ipse fecit: in malo uero, quia nos fecimus. Et ideo Altissimo bonum est psallere, id est, bene operari nomini tuo, id est, ad nomen tuum glorificandum et conseruandum, ne pereat nomen nostrum.  Si enim nomen nostrum glorificaremus, tunc nomen nostrum destrueretur: si autem quantum in nobis est, nomen eius conseruamus, tunc nomen nostrum, id est, gloria nostra ab ipso conseruatur. Sicuti cum discipulos misisset Dominus ad predicandum, et illi reuertentes dixerunt: Domine, etiam demonia subiiciuntur nobis in nomine tuo, ipse uidens quia ad nomen suum tenderent, seruauit nomen eorum: quia et ipsi prius seruauerant suum, corrigens eos et dicens: Nolite gaudere in hoc, sed potius guadete quia nomina uestra scripta sunt in libro uite. Psalterium est opus bonum nostrum: psallit qui bene operatur: Cantat uero, qui Deum uoce laudat. Cantemus ergo uoce, psallamus opere.

Ad annuntiandum mane misericordiam tuam. Bonum, inquam, est psallere tibi, Altissime, psallere dico, ad annuntiandum ad hoc, id est, ut annuntietur aliis per nos misericordiam tuam esse in mane, et ueritatem tuam esse per noctem. Mane est, quando bene  exterius nobis est: nox uero est, quando male. Et quando bene est, lauda Deum, quia ex eius misericordia est: quando autem male, item lauda eum, quia ex eius ueritate, id est, ex eius iustitia est. Iustus enim est, quia flagellat te propter peccata tua, et ideo cum tu aliquid pateris, nec reputa Deum iniustum, sed ascribas hoc peccatis tuis, et eius correctioni. uel aliter: Dico bonum esse psallere ad hoc, scilicet ut annuntiemus per bona opera nostra proximis: mane, id est, illuminationem nostram esse misericordiam tuam, id est, quod depulsis tenebris infidelitatis, illuminatio per fidem et ueritatis cognitionem in nobis est esse ex tua misericordia prius uocante, et peccata dimittente. Et annuntiemus per noctem, id est, per tribulationem, quam patienter sustinemus, ueritatem, id est, remunerationem tuam, non quod nox ipsa sit remuneratio, sed quia quodam modo principium est remunerationis, scilicet quia facit nos idoneos ad remunerationem. uel aliter: Bonum est psallere, psallere dico ad annuntiandum proximo  mane, id est, perfectum uirtutum in nobis, scilicet quod nos de uirtute in uirtutem ascendimus, hoc esse ex tua misericordia. Et annuntiandum per noctem, id est, per lapsum esse ueritatem tuam, id est, si aliquando labimur, hoc esse ex ueritate, id est, ex iustitia tua: scilicet quia si quis idoneus esset saluari, illum permittis labi, ut fortior surgat, sicut Petrus per lapsum fortior surrexit. Si quis uero dignus est damnari, illum ideo permittis labi ut qui sordidus est, sordescat magis.

In decachordo. Dixit quia bonum est psallere, nunc ostendit quomodo debeamus psallere, scilicet in psalterio decachordo, id est, impletione decem preceptorum legis. Per psalterium quod desuper sonat, spirituale opus intelligitur; per decem uero chordas decem legis precepta. Et sunt multi portantes psalterium, qui nec unam chordam tangant: sicut Iudei psalterium quidem portant, quia decem precepta habent, sed nec unam chordam tangunt, quia nullum  ex illis implent. Ille autem uere chordas tangit, qui ipsa precepta in actum perducit. Et quidam unam chordam tantum tangit, quidam plures. Perfectorum uero est omnes decem chordas tangere. Et ad hoc notandum apposuit. Decachordum, quamuis omne psalterium decachordum sit. Sequitur:

Cum cantico in cithara. Quia non tantum spiritualia, que per psalterium intelliguntur, debemus insistere: sed etiam cum cithara psallere, hoc est opera misericordie facere. Cithara enim est carnis mortificatio. Carnem autem mortificare est, ut tu carni tue subtrahas, unde carnem pauperis reficias: et hoc debet fieri cum cantico, id est, cum letitia, non ex tristitia. Hilarem enim datorem diligit Deus. uel cum cantico, id est, cum admonitionis uerbo, quia non tantum debemus necessaria pauperibus ministrare, sed etiam doctrine sane uerbum et salutis consilium superimpendere.

Quia delectasti me. Dixi quia bonum est psallere  nomini tuo, et hoc ideo  quia ego contristaui me in factura mea, tu autem delectasti me, id est, magnam iucunditatem contulisti mihi in factura tua, id est, quia me recreasti et fecisti in operibus bonis. Unde Apostolus: Ipsius enim figmentum sumus, creati in operibus bonis. Et quia tu me delectasti in tua factura, ideo merito exsultabo in operibus bonis manuum tuarum, id est, in recreatione, quam tu operatus es in me. Et merito in operibus manuum tuarum exsultabo, quia opera tua, Domine, que operatus es in me et in aliis, id est, per gratiam tuam reparatis, quam magnificata sunt, id est, quam stupenda sunt, quam iucunda sunt! Fecisti enim de seruis filios, de damnatis in regnum assumptos. Et uere magnificata sunt opera tua, quia cogitationes tue, id est, a te nobis inspirate, facte sunt nimis profunde, scilicet quia nos cogitamus quod hec terrena quantumcunque sint sublimia, cito tamen sunt desitura. Quasi dicat: Cogitationes uir insipiens et stultus non percipit, quod per effectum satis ostendit, scilicet,  quia hec terrena appetit, sed non intelligit cito ea desitura esse. uel aliter: Dixit superius quia bonum est psallere in psalterio decem chordarum, et multi sunt qui nec psalterium habent, nec unam chordam tangunt; sed contra has chordas omnia faciunt, quia mechantur alii, alii bona furantur. Deprehenduntur prorsus in omni opere malo delectati, et tamen in omni mundana prosperitate uersantur. Et inde surrexit praua cogitatio infirmis quibusdam in psalterio, prius in cithara psallentibus, quia apud se cogitant. Nos laboramus, nos tristamur, esurimus et omnes miserias patimur: istis uero est letitia, et omnis abundantia. Et in tantum ascendit hec cogitatio praua, quod dicunt Deum uere malos diligere, et bonos odisse, et sic a se Sabbatum chordis excluditur, et imitantur florem illorum. Hoc ergo propheta attendens cum quadam admiratione in hanc uocem erumpit: Domine, hec opera tua, scilicet, quod malos permittendo prosperari damnas, et  quosdam etiam psallentes tibi, quia florem illorum imitantur in damnationem, eis associas, tuos uero permittendo tribulari saluas; hec, inquam, opera tua, Domine, quam magnificata sunt, id est, quam admiranda, quam stupenda, quam incomprehensibilia sunt! Quasi dicat: O altitudo diuitiarum sapientie et scientie Dei, quam incomprehensibilia sunt iudicia eius, et inuestigabiles uie eius! Et merito dico quam magnificata sunt, quia cogitationes, id est dispositiones tue de quibus hec opera procedunt, facte sunt nimis profunde. uere nimis profunde, quia nullum mare altius, nullum mare profundius. In hoc profundius naufragantur omnes impii. Tu autem si uis enatare, tene te ad lignum Dei, id est ad uocem Christi, et ad eius passionem: quia ipse prior laborauit, nec te seruum pigeat laborare: et tertia die carnem resuscitare, ne tu haberes desperare. Non ergo emuleris florem malorum, nec moueat te felicitas impiorum. Respice ad eius eternitatem, quia ipse prospicit ex eternitate  quid parcat impiis, et quid reseruet piis. Noli respicere ad paucitatem dierum tuorum, in qua non possunt omnia compleri, scilicet ut et boni remunerentur, et mali damnentur. Sed dic Domino Deo tuo: Domine, quam magnificata sunt opera tua! Tu reseruas omnia iudicio tuo. Flagellantur pii, quia corriguntur ut filii; prosperantur impii, quia damnabuntur ut serui fugitiui. Hoc autem  insipiens et stultus, qui emulatur florem illorum, non attendit. Et hoc est, quod dicit: uir insipiens non cognoscet hoc, et stultus non intelliget. Insipientem et stultum uocat emulatorem floris malorum: insipientem quidem, quia non prospicit sibi in futurum: stultum uero, quia non attendit quam fragilia et quam labilia sunt, que appetit. Et qui dicant eum non intelligere, subdit dicens: Cum exorti fuerint peccatores ut fenum, quod hodie est, et cras in clibanum mittitur. Quasi dicat: Non delectet te flos eorum, imo deterreat te uelox ariditas eorum, quia  sunt sicut fenum. Et mox cum apparuerint omnes, non dico qui operati sunt, sed qui perseueranter operantur iniquitatem, cum, inquam, hoc erit, quid statim sequatur non intelligit insipiens et stultus, scilicet non intelligit ut, id est, qualiter ipsi peccatores et operarii iniquitatis intereant in seculum seculi, id est, dentur in interitum penarum suarum eternarum. Pro hac enim temporali letitia recompensabitur eis eterna tristitia. Et cum isti sic damnabuntur, constat quia uere floris eorum emulatores damnabuntur. Sequitur:

Tu autem altissimus. Illi autem damnabuntur, tui autem saluabuntur; quia tu, Domine, Saluator eorum eris in eternum. Tu, dico, qui es Altissimus, id est, qui iam prospicis ab altitudine tua et tempus prosperitatis malorum cito desiturum, et tempus remunerationis bonorum cito adfuturum.

Quoniam ecce inimici tui. uere peccatores interibunt, quia peribunt; ideo autem peribunt, quia inimici tui sunt. Ecce inimici tui. Tempus enim breue  est. Repetitio facit confirmationem. Inimici Domini dicuntur non tantum qui blasphemias in eum faciunt, sed etiam illi de quibus Iacob dicit: Quisquis amicus est mundi, inimicus constituitur Dei. Tales inimicos hic accipit. Sequitur:

Et dispergentur omnes qui operantur iniquitatem. Dico quia inimici tui, Domine, peribunt. Et uerum est hoc, quia omnes qui operantur iniquitatem, id est, qui perseuerant in opere iniquitatis, dispergentur, id est, a bonis in futuro iudicio separabuntur. uel in ipsis dispergentur, quia contra ipsos ualde rixabuntur, et sibi displicebunt dicentes: Nos insensati estimabamus uitam eorum insaniam, etc. uel etiam dispergentur ab hac presenti felicitate, in quam confidebant. Quia de eis dictum est: Quoniam cum interierit, non sumet omnia, neque descendet cum eo gloria eius.

Et exaltabitur. Iniqui quidem dispergentur, et iusti saluabuntur, hoc deberet dicere: sed quia ipse propheta de illis unus erat, ideo pro omnibus ponit se  dicens. Et tunc cornu meum, id est, sublimitas mea exaltabitur, id est, ita coronabitur, sicut merito exaltandus est ipse qui est unicornis, id est, mauult in presenti esse singulariter in spe quam multipliciter in re. Solet etiam unicornis, quia unum tantum habet cornu, pro unitate Ecclesie accipi. Iuxta quod hic etiam potest accipi sic: Cornu meum exaltabitur, sicut illius cornu merito exaltandum, qui non separatus est, sed unicornis, id est, manens in unitate. Tunc enim unitas tantum coronabitur, schisma uero damnabitur. Et senectus mea, id est, posteriora mea erunt in uberi misericordia, non quod ibi sit misericordia, ubi sola erit ueritas: sed tamen quia quod hic misericorditer promittitur, ibi implebitur, ideo dicit ibi esse misericordiam; et quia quod nunc est in spe, tunc erit in re, ideo uberi apponit. Senectutem uero statim illum uocat ad similitudinem, scilicet quia quantumcunque hic uberi despectus, ibi tanquam senex erit reuerendus et honorandus. Et  accipe totum presentem laborem post fidem susceptam, quasi in iuuentutem, quia est quedam innouatio ad illam beatitudinem.

Et despexit. Quasi dicat: Et quia certus sum illius beatitudinis future, ideo oculus meus, id est, ratio mea despexit inimicos meos, id est, florentes impios, quia non mouit me persecutio, uel flos eorum. Et semper eos despiciam, quia malignantibus insurgentibus in me, id est, quando mala persuadentes insurrexerunt contra me, ut me deuocent: tunc auris mea, auris cordis audiet a ueritate sibi intus presidente hoc: Noli istis acquiescere ut appetas florem eorum. Non enim tuum est florere ex tempore, quia iustus florebit ut palma, id est, tarde ueniet flos iusti sicut flos palme, que non ante trigesimum annum fructum facit. uel ideo sicut palma, quia sicut palma in trunco est hispida, in summitate uero pulcherrima, ita bonorum uita in principio est quasi feda et hispida, in fine uero erit iucundissima. Et ideo iustus  multiplicabitur sicut cedrus Libani, quia et replebitur omni odore uirtutum; et sicut cedrus ramos distendit solummodo in summitate, sic et merita iusti distenduntur, id est, apparebunt in finem. Et sicuti he arbores non siccantur sole ascendente in estate, sicut herbe potius flores emittunt, ita uero sole ascendente in estate, id est, ueniente ad iudicium, iusti non arebunt, sed florebunt. Impii uero qui comparantur herbis in hieme uirentibus, in estate arescentibus, arebunt.

Plantati in domo Domini. uere iustus tandem florebit, quia plantatus est in domo Domini, id est, in presenti Ecclesia, que dicitur domus Domini, firmiter est positus plantatus in fide, etiam radicatus in caritate. Et omnes qui sic in hac domo Domini plantati sunt, illi uere florebunt in atriis domus Dei nostri, id est, in supercelesti Ierusalem, que et domus Dei dicitur propter manentem in ea habitationem, et atrium est propter ornamentum et delectationem.  Pluraliter autem atria ponit, quia in domo Patris mei mansiones multe sunt.

Adhuc multiplicabuntur in senectute. uere plantati in domo Domini florebunt tandem in atrio, quia multiplicabuntur, id est, multipliciter glorificabuntur, quia gemina stola uestiuntur in senecta uberi, ut supra dictum est. Quod adhuc  exspectandum. Iuxta illud: Sustinete modicum tempus, donec impleatur numerus fratrum uestrorum. Et interim erunt bene patientes, id est, sine murmure, et cum omni patientia exspectantes, ad hoc ut per ipsam patientiam suam annuntient aliis hoc: Quoniam  Dominus Deus noster rectus est, id est, iustus est in remuneratione iustorum, qui tanta pro nomine eius patiuntur; et per contrarium annuntient, quia non est iniquitas in eo, id est Deo, in damnatione malorum, quia patientiam eius quam in ipsos exhibuit, non attenderunt, et ideo corrigi neglexerunt.



IN PSALMUM XCII. Laus cantici ipsi Dauid in die ante Sabbatum, quando fundata est terra.



ARGUMENTUM.

Reditum de Babylone predicens, solito narrationis schemate carmen exornat, quo diuina latius commendentur, et plicentur  auxilia. Quod ait in titulo: Quoniam inhabitata est terra, significat captiuitate laxata. uerum notandum quia et iste et precedens psalmus apud Hebreos anepigraphus est, id est, inscriptione carens.



EXPLANATIO.

Canticum ad laudem diuinitatis ipsi Dauid, ad Christum conuenienter aptatur. Queritur autem quomodo die ante Sabbatum, id est, sexta feria, terram di at fundatam, cum legatur in Genesi tertio die aridant apparuisse. Sed hic terram hominem debemus accipere, cui dicitur: »Terra es, et in terram ibis.« Qui  sicut a creatore Deo sexta die factus est, ita et sexta etate seculi ab eodem Deo et semine Dauid creator effectus est. Tunc enim terra fundata est, quando in eum humani generis est firmata credulitas. Et ideo laus sancte Incarnationis eius psalmi istius contexione cantatur. Primus locus est a pulchritudine ipsius; deinde a fortitudine; tertius ab operibus; quartus a potestate; quintus a laudibus uniuersitatis; sextus a ueritate doctorum; postremus a laude domus ipsius, quam decet eterna exsultatione gaudere. Quidam Codices habent: In die ante Sabbatum, quando inhabitata est terra. Quod historie magis congruere uidetur, quia prius quidem terra fundata, sed sexta Sabbati est animalium gregibus, atque ipsius hominis inhabitatione perfecta. Quo etiam die Dominus hominem in paradiso, quem a principio constituerat, per crucis lignum restituit »Hodie, inquit, mecum eris in paradiso.«



COMMENTARIUS.


Dominus regnauit. Laudat in hoc psalmo Propheta exsultanter et deuote quemdam regem uictorem, de cuius laude omnibus est exsultandum, quia omnibus de uictoria eius est aggratulandum; et ideo intitulatur: Laus ipsius cantici Dauid. Ad laudem enim pertinet deuotio, ad canticum uero exsultatio. Laus, dico, cantata in die, id est, in consideratione diei ante Sabbatum. Quoniam fundata est terra quinta feria, ut in libro Genesis legitur: Fecit Deus omnia irrationabilia animalia. Die uero ante Sabbatum, id est, sexta feria fecit hominem; in septima uero uidit quia cuncta que fecerat erant ualde bona, et requieuit ab omni opere suo quod parauit. Nec sine causa isti dies dispositi fuerunt, sed quia taliter et secunda cursura erant, antequam nos requiesceremus in Deo. Si autem bona opera facimus, uere in ipso requiescemus. Ad hoc enim exemplum dictum est, quia uidit bona cuncta que fecerat, et requieuit die septima. Non autem ideo requieuit, quod fatigaretur uel lassaretur,  iuxta illud: Pater meus usque modo operatur, et ego operor; et tamen nunquam fatigatur, quia omnia cum tranquillitate facit. Iuxta quod Salomon dicit: Tu, Domine Sabaoth, cuncta cum tranquillitate iudicas. Nos autem bona opera, que facimus, non sine labore facimus, quandiu in requie promissa nondum in re, sed tamen in spe, sumus. Si autem non erimus in spe, deficeremus in labore. Quando autem erimus in requie, gaudebimus sine fine. Unde etiam dies Sabbati non dicitur uesperum habere, quia requies nostra nullum habebit terminum. Secunda autem iuxta dies sicut sunt disposita Primum seculum est ab Adam usque ad Ne, quasi dies prima. Secundum a Ne usque ad Abraham quasi dies secunda. Tertium seculum ab Abraham usque ad Dauid quasi dies tertia. Quartum seculum ad Dauid usque ad transmigrationem Babylonis, quasi dies quarta. Quintum seculum a transmigratione Babylonica usque ad predicationem Ioannis Baptiste usque  in finem seculi, quasi dies sexta. In hac uero sexta etate ueniens Dominus in carnem, hominem, quem sexta die prius fecit, reformauit. Et eiusdem sexte etatis sexta die et sexta hora, ueri diei fundendo sanguinem suum in cruce, ipsum de potestate diaboli redemit. Et hoc est quod titulus dicit: In die ante Sabbatum, quoniam Dominus fundauit terram. Fundauit autem eam super illud fundamentum, de quo dicit Apostolus: Fundamentum aliud nemo ponere potest preter hoc quod positum est, id est, Christus. Intendit autem propheta in hoc psalmo ut nos exhortetur ne ingrati Domino regi nostro propter nos uictori existamus, et ut dignam sedem in nobis ei preparemus. Et dicit ita: Dominus regnauit, id est, regnum sibi obtinuit, uel quoniam ueniens in carnem, principem mundi alligauit, et foras eiecit, uel quando resurgens a mortuis mortem deuicit. Et uere regnauit, quia indutus est decorem, id est, induit et concorporauit sibi prius fedos factos decoros; et quia qui prius erant uorago ebrietatis, facti  sunt ornamentum sobrietatis, etiam qui erant cenum luxurie facti sunt decus temperantie. Et sic facti sunt indumentum eius. Iuxta illud: uiuo ego, dicit Dominus, quia omnibus his uelut uestimento uestieris. Et: Dominus indutus est fortitudinem, id est, induit illos fortes et patientes, qui prius erant infirmi et impatientes.

Et precinxit se. Aliud est accingere, aliud est precingere. Precingere enim est aliud ad se cingere, uelut in Accingere gladio tuo dictum est; precingere uero est ante aliquid cingere. Et est dicere: Ita induit Dominus fortes illos, ut precingeret se eis, id est, ut illi precinctorium eius essent, id est, omnem fortitudinem suam in humilitate esse cognoscerent, attendentes quia Dominus quando humilitatem eam exhibuit, ut ante pedes discipulorum se inclinaret, linteolo precinctus fuit. In quo eos docuit, ut humilitatem semper preferrent, quia per eam contra  omnem superbiam et hostilem potentiam fortes essent. uel aliter. Precinxit se fortitudine, id est, ante se cinxit fortitudinem, id est, patientiam. Quia nos detractores patimur et post dorsum et ante faciem. Et ideo patientiam debemus habere precinctam, id est, ante oculos maxime positam, ad illos qui insultant nobis in faciem, ne malum pro malo reddamus, sed e contrario benedicamus. Patientia enim necessaria est, ut reportemus promissionem. Potest et aliter dici, Indutus est decorem et fortitudinem. Decorem enim induit, quoniam assumptis tribus discipulis, ascendit in montem, et transfiguratus est ante eos. Fortitudinem uero induit, quando inimicis querentibus se respondit, Ego sum, et hoc solo uerbo eos prostrauit. Item fortitudinem induit, quando flagello facto de funiculis, uendentes et ementes de templo eiecit. uel aliter habetur in Euangelio, quod quidam de eo dicebant quia bonus est; alii autem: Non, sed seducit turbas. Et inter hos induit  decorem et fortitudinem, quia talem habitum propter nostram instructionem sibi assumpsit, ut nec delectaretur lingua laudantium, nec frangeretur lingua uituperantium. Quod uere et decorum fuit, et ad magnam fortitudinem pertinuit. Et huic utrique sententie precinxit se fortitudine, ut posterius dictum est, plane potes adaptare.

Etenim firmauit orbem terre. uere Dominus indutus est decorem et fortitudinem, id est, decoros et fortes, quia firmauit orbem terre, id est, qui prius in terrenis uolubiles erant et instabiles ut orbis, in fide stabiles et immobiles fecit. uel firmauit orbem terre, id est, tales fecit, qui nec mollescerent lingua adulantium, nec frangerentur lingua detrahentium; orbem terre, dico, qui non commouebitur. Est enim quidam orbis terre qui non commouebitur, scilicet, heretici, quorum motus exponit nobis Apostolus in parte dicens: De quibus sunt Hymeneus et Philetus, qui circa ueritatem aberrant dicentes resurrectionem iam esse factam, et quorumdam fidem subuertunt.  Quis autem sit orbis qui non commouebitur, subsequenter aperit dicens: Firmum stat fundamentum. Nouit enim Dominus qui sunt eius; et: Recedat ab iniquitate omnis qui inuocat nomen eius.

Parata sedes tua. Apostropha ad Dominum. Quasi dicat: Firmasti quidem orbem terre, et hoc modo parata est sedes tua, ex tunc, scilicet, uel ex quo Dominus regnauit, uel ex quo terra fundata est. Et quamuis, quasi dicat, ex tempore parata sedes tibi est, tunc sedes est eterna, quia tu es a seculo, et tu es eternus. apud Grecos ambiguum est, quia ponitur et pro seculo et pro eterno; et ideo Latini interpretes sepe inueniuntur posuisse pro eterno. Sedes Dei sunt illi in quibus Deus inhabitat. De quibus per prophetam dicitur: Super quem requiescet spiritus meus, nisi super quietum et humilem, et trementem uerba mea? Esto ergo tu quietus, non rixosus; humilis, non superbus; et sic eris sedes Dei. Neque timet timentem [F. time tenentem] in te sedem,  quia ipse firmauit eam.

Eleuauerunt flumina fluctus. Quasi dicat: Ad hanc sedem tuam parandam flumina, que prius timuerunt, eleuauerunt uocem suam. Flumina accipit illos de uentre, id est, de memoria, quorum fluxerunt in gentes abundanter spiritualia dona, id est, sanctos apostolos. Horum autem fluminum caput, id est fons, est ille, qui dixit: Si quis sitit, ueniat ad me, et bibat. Qui credit in me, sicut dicit Scriptura, flumina de uentre eius fluent aque uiue. De his fluminibus unum, quod ualde prius timidum fuit, quando ad uocem ancille ter negauit, id est, Petrus, tunc uocem suam audacter leuauit, quando, ipsis dimissis a principibus et sacerdotibus, postquam eos incarcerauerunt, et flagellauerunt et ne amplius in Christi nomine loquerentur edixerunt, audacter respondit: uos iudicate si iustum est Deo magis obedire quam uobis. Nos enim que audiuimus et uidimus non loqui non possumus. Tunc etiam uere uocem eleuauit, quando, sicut in  Actibus apostolorum legitur: Stans in medio aperuit os suum et dixit: uiri fratres, etc. Similiter et alii audacissime quique pro se fecerunt. Et hoc est quod dicit: Flumina que prius timuerunt, dum quasi in morte et passione Domini desperauerunt, post Spiritus sancti confirmationem, qui timorem eorum uertit in amorem, uocem suam eleuauerunt. uocem suam, id est, Christum, fiducialiter predicauerunt; eleuauerunt, uere dico, flumina uocem suam. Iteratio est ad confirmationem, et non solum eleuauerunt uocem in leni admonitione, sed etiam eleuauerunt fluctus suos, id est, comminationes suas, dicentes: ue mundo a scandalis; et: ue uobis nisi penitentiam egeritis. Fluctus dico adauctos a uocibus aquarum multarum, id est, multorum populorum; predicantibus enim sanctis apostolis, statim multi crediderunt, et etiam Spiritum sanctum acceperunt, et sic multi ex eis uocem eleuauerunt, id est, Christum predicare ceperunt. Et ideo tanto fiducialius sancti apostoli  uocem suam eleuare potuerunt. uel aliter: Quando sancti apostoli dimissi sunt a sacerdotibus et principibus, ut supra diximus, ad suos uenerunt et narrauerunt eis quecunque dixerant uel fecerant eis principes et sacerdotes. At illi hoc audientes unanimiter leuauerunt uocem dicentes: Tu, Domine, fecisti celum et terram, etc. Et ex tali aggratulatione istorum apostoli confortati sunt, ut non solum uocem admonitionis, sed etiam fluctus comminationis eleuarent. Et ecce factum est quod sequitur, scilicet, quod mirabiles elationes maris, id est, gentilium in sterilitate sua amaricantium contra eos insurrexerunt. Tunc enim frendens leo occurrit Samsoni, uxorem ab allophylis ducenti, ut supra dictum est. Sed que cura? Nulla, scilicet, quia Dominus mirabilis fuit in altis illis elationibus deprimendis. Qui enim prius pedibus mare conculcauerat, ipse superbiam gentilium subiugauit.

Testimonia tua credibilia. Et quia mare tantas elationes concitauit, ideo nimis, id est, ualde credibilia  facta sunt ab apostolis testimonia tua, id est, que tu, Domine, testatus fueras eis dicens: In mundo pressuram habebitis, in me autem pacem. Experimentum uero unius, id est, pressure quam in mundo patiebantur, erat eis certitudo alterius, scilicet, quod in te uere pacem eternam habituri essent. Et hec sanctitudo, id est, talis eruditio per flagella, que uere sanctitudo, id est, sanctificatio et probatio est, decet domum tuam, id est, illos qui sunt sanctum templum tuum, in quo tu habitas; domum dico duraturam in longitudine dierum, id est, eternaliter. uel aliter: Eleuauerunt flumina fluctus suos. Quasi dicat: Et ut sedem que tibi parabatur impedirent, ideo, Domine, flumina, id est, mundani philosophi eleuauerunt uocem suam, id est, rationes suas et argumentationes contra ueritatem tuam. Et non solum flumina eleuauerunt uocem, sed etiam flumina, id est, principes inamaricantes huius seculi fluctus influentes, eleuauerunt fluctus suos,  id est, minaces contradictiones suas; fluctus dico concitatos a uocibus aquarum multarum, id est, multorum populorum, quia, ut alius psalmus dixit: Et populi meditati sunt inania, etc., aduersus Dominum et aduersus Christum eius. Et hoc modo elationes maris mirabiles facte sunt, ut prius, sed Dominus mirabilis fuit in illis altis deprimendis. Et hoc modo mirabilis, quia testimonia tua, id est, ea que ipsi de te testati sunt, quanquam uiderentur incredibilia, tamen per miraculorum exhibitionem facta sunt nimis, id est, ualde credibilia. Quod enim dixerunt factis comprobauerunt, Domino cooperante et sermonem confirmante sequentibus signis. Et quia dicit hec sanctitudo et sanctificatio, scilicet, dicta factis confirmare decet domum tuam, Domine, duraturam in seculum seculi, ut prius. Potest et aliter iuxta priorem sententiam legi: Mirabiles elationes maris. Quasi dicat: Quia flumina, id est, apostoli eleuauerunt uocem suam, uel fluctus, comminando eternas  penas hominibus si non conuerterentur, ideo mare, id est, amaritudo gentilitatis, que prius iacebat in cupiditatibus terrenorum, mirabiles elationes fecit, id est, mirabiliter intumuit, quia quod in imo erat factum est in summo, hoc est, amorem terrenorum conuertit in amorem celestium. Et hoc inde factum est, quia Dominus mirabilis fuit in altis, id est, in profundis aquis illius maris. Quia sicut olim per Moysen seruum suum aquas in mari immisso ligno dulcorauit, ita, immisso ligno crucis sue in mare gentilitatis, id est, notificata gentibus fide passionis et resurrectionis sue, amaritudinem earum conuertit in dulcedinem, quia qui prius mundi fuerant amatores, facti sunt celi amatores, et mundi contemptores. Et hoc modo, Domine, testimonia tua, id est, que tu testatus fueras de concorporatione Iudeorum et gentilium dicta sunt. Alias oues habeo, que non sunt ex hoc ouili, et illas oportet me adducere, etc. Talia facta sunt nimis credibilia.  Et hec sanctitudo, quod etiam alie oues conuertentur et concorporabuntur, decet domum tuam, id est, Ecclesiam tuam, que non decet angustis spatiis claudi, domum dico duraturam in longitudine dierum, id est, in eternum.



IN PSALMUM XCIII. Psalmus ipsi Dauid quarta sabbati.



ARGUMENTUM.

Enumeratis malis que uictor Chaldeus ingessit, adiungitur oratio uicti, capti et transmigrati populi. Aliter uox Ecclesie de Iudeis ad Dominum.



EXPLANATIO.

Quarta sabbati est a sabbato quarta feria, qua die Dominus luminaria celi creauit. Hoc aptandum est sanctis uiris celesti in terra conuersatione lucentibus, de quibus est psalmus iste dicturus. Respiciens Propheta insipientium corda turbari, quasi Deo mortalia non  curante, quando impios prosperari, et iustos cernebant affligi, in prima parte Dominum rogat, ut retribuat superbis, per quos mundum tali estimatione cognouerat esse uitiatum. Secunda ipsos increpat, qui stulta blasphemia Deum putant humana non uidere, dum ipse creaturis suis intelligentiam prestet et sensum; beatum deputans illum, qui mundi felicitate contempta in diuina reuerentia perseuerat. Tertia ad eorum animos inuitandos, Dominum sibi dicit fuisse refugium, et uindicem fore peccantium.



COMMENTARIUS.

Deus ultionum Dominus. Solent multi murmurare aduersus patientiam Dei, et dolere impios uiuere, plurimum posse, et quod grauius est, bonos opprimere: et sic peruertuntur impatientes et infirmi animi, quasi frustra sint boni, quia Deus oculos ab eis auertit, et malos in his que diligunt adauxerit. Putantes ergo sine causa bene uiuere, inuitantur ad  imitandam eorum malitiam, quos florere perspexerint. Si autem, propter infirmitatem persone uel animi, mala facere formidant, ne et ipsi mala suscipiant, abstinent quidem se a malis factis, sed non abstinent a cogitationibus prauis. Et inter cogitationes eorum iniquas hec est summa impietas, quod putant Deum negligere et non curare res humanas, aut equaliter habere bonos, et malos; aut, quod perniciosius est, malis fauere, bonos odisse. Tales cogitationes hominum tacitas, uel etiam erumpentes in dicta uel facta curat psalmus iste, si curare uelint: quia docet patientiam in labore bonorum, et contra felicitatem malorum, cuius titulus est: Psalmus ipsi Dauid quarta Sabbati. Quarta Sabbati, ut in Genesi legitur, fecit Deus luminaria, id est, solem et lunam et stellas omnes, et posuit eas in firmamento celi. Quid ergo uult sibi quod de quarta sabbati titulum accepit psalmus? In quo patientiam docemur in labore bonorum, et contra felicitatem malorum habes  Apostolum dicentem fidelibus in Christo roboratis: Omnia facite sine murmuratione et disceptatione, ut sitis irreprehensibiles, sinceri et immaculati filii Dei in medio nationis distortuose et peruerse, in quibus lucetis tanquam luminaria in mundo, uerbum uite continentes. Luminaria in firmamento fixa quantumcunque de eis mentiantur homines, quantacunque opprobria in ea dicant, uocantes hanc stellam ueneris, illam Iouis, et quantacunque intemperie hec ima perturbentur; illa tamen itinera sua non relinquunt, sed seruant cursus per celestes tractus, ut disposuit eis Creator eorum. Sic et homines quorum cor infixum est firmamento celi, et in libro legis Dei, et qui non frustra audiunt Sursum corda, quorum thesaurus et conuersatio est in celestibus; quantumcunque mali et persuasores et detractores de eis mentientes maledicant, quantumcunque detrahant, ipsi tamen iter suum peragunt, id est, a bono proposito non recedunt. Et horum talium uox  est in hoc psalmo, exhortantium infirmos et murmurantes ad patientiam in labore bonorum, et contra felicitatem malorum et reprehendentium impios florentes, et ueritatem non cognoscentes. Titulus sic exponitur: Psalmus, id est, laus ista attribuitur ipsi Dauid, non cuicunque, sed significato per res creatas quarta sabbati; hoc est attribuitur solis fidelibus sanctis in Christo roboratis, quos uocat Apostolus luminaria mundi; horum enim uox, ut supra diximus, est in hoc psalmo, quamlibet contra patientiam Dei murmurantem, sic corrigentium. Quasi dicat: Tu quidem murmuras, quod Deus statim non punit iniquos: non debes murmurare, sed potius tibi cauendum est ne tu sis inter illos, quia uere puniet eos. Nam Deus est, et si Deus est, iniustus non est: ergo nichil quod tu non punies, impunitum relinquet. Et quia Deus est, ergo erit Dominus ultionum; Deus dico uere erit Dominus ultionum, id est, potestatem et dominium tandem in ulciscendo exercebit. Nam  libere aget. Et uere tunc libere aget,  quia prius libere egit, quia nulli in uerbo pepercit. Dominus erat in carnis humilitate, sed nullius personam respexit in sermone ueritatis. Nulli pepercit in uerbo, ut essent quibus parceret in iudicio. De eo enim dictum est: Et erat loquens tanquam potestatem habens, non sicut Scribe eorum, et Pharisei. Et qui nulli pepercit in uerbo, ueniens iudicandus, parcet alicui in sententia, ueniens iudicaturus? Et qui nullum timuit in humilitate, timebit aliquem in maiestate? Nullum utique, ergo qui prius libere egit, et tandem libere aget.

Exaltare qui iudicas terram. Dixit quia libere egit, hanc autem libertatem eius impii homines, id est, Iudei non tulerunt: quia contrarii erant operibus eorum. Sed eum tenuerunt, flagellauerunt, spinea corona circumdederunt, in crucem leuauerunt, et tandem occiderunt. Et ideo propheticus spiritus hoc preuidens dixit: Exaltare qui iudicas terram. Quasi dicat: Morere, Domine, ut exalteris, et exaltare ut  iudicatus a terra, iudices terram, tu dico qui uere iudicas, id est, iudicabis omnem terram, tam cultam quam incultam: et ideo redde retributionem superbis. Superbi sunt illi quibus parum est peccare, sed audent etiam peccata defendere. Et his reddet Dominus retributionem. Quam retributionem? Utique eternam damnationem, humilibus autem non retribuet: uerbi gratia, quidam de ipsis crucifixoribus Domini uisis tot miraculis et tantis apostolorum preconiis auditis, se humiliauerunt: quia peccatum suum cognouerunt, et pretium redemptionis sue, qui seuientes fuderunt, credentes biberunt, quando accedentes ad apostolos dixerunt: Quid facimus, uiri fratres? etc. Et his talibus non retribuetur. Superbis autem quibus parum est fecisse, sed nituntur etiam defendere, illis retribuetur. Dicitur autem ad eorum correctionem, ut uel timore pene conuertantur. Et sciendum quod dicit, Exaltare et redde; prophetia est prescientis, non audacia iubentis. Non enim ideo Dominus  fecit, quia predixit Propheta: sed ideo propheta predixerat, quia Dominus facturus erat.

Usquequo peccatores. Ecce propheticus spiritus habitum assumit alicuius diserti consolatoris, associat enim se illis murmurantibus, quos solatur in ignorantia: non quia nesciret quod quasi ignorans querit, sed ut quibus compatitur, acceptabilior sit eius consolatio. Et est quasi dicat: Ideo dico ut reddas retributionem superbis, quia usquequo, Domine, peccatores gloriabuntur? Certe, quasi dicat, peccatores gloriabuntur, quousque, id est, quandiu tibi placuerit; et quomodo glorientur ostendit, quia effabuntur, id est, extra fabuntur: hoc est persuadebunt aliis iniquitatem. Et ideo effabuntur, quia loquentur eam prius in corde suo. Cogitant enim sic apud se: Certe si ea que ego facio displicerent Deo, non me sineret uiuere, sed iam dudum me interfecisset. Et quia hoc cogitant apud se, ideo postea eloquentur, ut aliis idem persuadeant. Et hoc est  quod dicit, effabuntur, et prius loquentur in se iniquitatem. Loquentur autem ideo, securus dico quia operantur etiam iniustitiam, id est, ad effectum perducent iniquitatem quam cogitauerunt, hoc est quod dicit, Loquentur omnes qui operantur iniustitiam. Et quia tu Domine non corrigis eos, ideo iniquitatem suam super alios etiam extendent, quia humiliauerunt populum tuum. Potest et ita simpliciter continuari. Quam iniustitiam operantur? hanc scilicet, quia humiliauerunt Domino deuocando, et sibi incorporando populum tuum; quem autem populum, et quam humiliationem accipiat, determinat dicens: Et hereditatem tuam uexauerunt. Et uere, quasi dicat, uexauerunt, quia uel interius deuocando: aut si non interius, saltem exterius uiduam, id est, aliquam carentem tanquam consolationem mundo tanquam uiro. Et aduenam, qui non se manentem ciuitatem hic habere credit, sed futuram inquirit: et etiam occiderunt quosdam corporaliter, quosdam spiritualiter pupillos, id est, illos qui orbati erant patre  mundo. Et hec agentes dixerunt: Dominus non uidebit ista, quia nec etiam intelliget ea Deus Iacob, id est, Deus supplantator, et presentia contemnentium, quem isti Deum faciunt finem, quasi dicat: Quia tu, Domine, prolongas nimietatem, ideo et ipsi superaddunt iniquitatem, prius enim statuerunt te iniustum, quando iniquitatem suam placere tibi dixerunt. Huic iniquitati aliam nunc superaddunt, quia quod res humanas non cures, asserunt dicentes, Non uidebit Dominus, etc.

Intelligite insipientes. Facit apostropham ad murmurantes et infirmos, docens eos ne flore malorum seducti ipsos imitentur, quasi dicat: Illi quidem persuadent iniquitatem, et etiam minuunt potentiam suam Domino dicentes, quod non uidebit mala que faciunt: uos autem infirmi in populo Dei, insipientes, id est, non prouidentes uobis in futurum, emulando florem malorum, ne talibus adhereatis, sed intelligite quod intelligendum est: et uos stulti non attenditis  quam uanum et fragile sit quod appetitis, si prius aberrauistis, uel aliquando sapite, quia mentiuntur illi qui dicunt: Non uidebit nec intelliget. Nam uere intelligit Dominus, et uidet. Qui enim plantauit aurem, id est, fecit hanc materiam audiendi, que est auris, nunquid non audiet? Et qui finxit oculum materiam uidendi in nobis, nunquid non considerat? Et ille qui ubique corripit gentes, precones suos circumquaque mittendo, qui et predicarent ueritatem, et corriperent falsitatem, nunquid tandem non arguet in uanum gratiam accipientes? Et quasi aliquis dicat: Argueret utique, si sciret; subdit: Stulte, ille qui docet hominem scientiam, non nescit. Utique. Quia Dominus absolute est, id est, omnia in potestate sua habet. Et si omnia, ergo scientiam. Et quia scientiam possidet, ergo manifestum est quia scit non solum facta, sed etiam cogitationes hominum: non autem ut eas probet, imo ut improbet, quia scit quoniam uane sunt. Homines autem  nesciunt cogitationes  Dei iustas et ueras; scilicet nesciunt quare parcet malis. Relinquamus ergo cogitationes hominum uanas, ut sciamus cogitationes Dei ueras. Quis autem est sciens cogitationes Domini ueras? nullus scilicet, nisi quem Dominus erudierit, id est, qui cor habet affixum in firmamento celi, id est, in libro legis Dei: et ideo omnis ille uere beatus est, quem tu erudieris. Et ideo dico beatus, quia tu docueris eum de lege tua, id est, faciens ei documentum legem tuam, id est, paterna flagella tua. Qui ideo per legem intelliguntur, quia lex penas irrogat, facies ei documentum ad hoc ut mitiges ei, id est, ut mitigatum et temperatum facias eum, ne seducatur a diebus malis. Dies mali sunt, in quibus mali florent, boni laborant: sed labor bonorum, est paternum flagellum: flos autem malorum, fouea eorum. Et ideo dicit, Mitiges ei a diebus malis, quia dies mali duraturi sunt, donec fodiatur fouea, id est, ut quasi ad plenum eterna damnatio preparetur peccatori. Et est quasi dicat  murmuranti cuilibet contra patientiam Dei: Tu quidem uis impium iam sepelire, sed nondum tempus est, quia nondum fouea parata est. Exspecta ergo, donec peccatori fodiatur fouea. Peccatorem accipit hic illum qui in confessione peccatorum penitentiam agere non uult, ut per humilitatem saluetur. Necesse est enim in quocunque siue uir, siue femina sit, precedat humilis confessio, sequatur salubris penitentia, que ualeat ad hominem corrigendum, non ad Deum irridendum. Et si bona opera facit, inde Deo gratias agat, nec alium contemnat, quasi misericordia Dei, que larga est in omnes, in eo sit preclusa. Phariseus uero non inde damnatus est, qui de bonis operibus suis gratias egit, quia dixit, Gratias ago tibi Domine; sed quia publicanum contempsit dicens: Quia non sum sicut ceteri hominum, raptores, uel ut etiam hic publicanus. Superbus ille erat in bonis operibus suis, quia, inquit, Descendit hic iustificatus in domum suam; ab illa uia non repellit. Dixit diebus malis duraturis, donec fodiatur peccatori fouea.  Et quasi dicat: Donec plebi eius preparetur exercitium, quia exercebit quidem Dominus plebem suam per eterna flagella, non autem repellet eam. Et exercitando non derelinquet, imo potius attrahet sibi hereditatem suam. Hoc est plebem suam, que est ei hereditas. Et tamdiu non derelinquet, quoadusque, id est, usque ad tempus illud in quo tempore iustitia, id est, iustus ille qui emphatice dicitur iustitia, conuertatur ab humilitate in iudicium, scilicet ut qui prius uenit humilis iudicandus, terribilis ueniat iudicaturus. Et qui erunt tunc iuxta illam iustitiam? hoc est, qui erunt tunc collaterales istius iusti uenientis ad iudicium, ut cum eo iudicent? Scilicet omnes qui sunt recto corde. uel aliter: Quousque iustitia nostra conuertatur in iudicium scilicet, ut in quibus prius precessit, iudices fiant. Quasi dicat: Nunc iustitiam habe, nunc iustitiam tene, dum nondum poteris iudicium habere. Sancti enim apostoli prius iustitiam habuerunt, id est, impios homines  tolerauerunt, postea iudicabunt. Et ipse Dominus noster iehsu Christus prius uoluit iudicari, quam iudicare. Prius enim tempus passionis, deinde tempus iudicationis: prius tempus humiliationis, deinde tempus exaltationis; ergo nunc iustitiam tene, si tandem iudicium uis habere. Et qui  sunt iuxta illam iustitiam, hoc est, qui sunt illi, etsi nunc eam non habeant integre, tamen quantum possibile est homini, ad eam accedunt. Hoc enim per iuxta notatur, quod accedere quidem ad iustitiam possimus, ipsam autem integre habere non possumus. Quis, inquam, iuxta illam? scilicet omnes qui sunt recto corde. Recto corde sunt illi, quibus placet quod Deo placet, et qui rectum cor Dei ad suum cor non distorquent: sed si aliquando aliqua uoluntas in eis surgit, que Deo displiceat, statim eam uoluntati eius quasi regule directe collineant. Quod autem due uoluntates in nobis sint, Dominus iehsu Christus dignatus est in se prefigurare. Per guttas enim sanguinis,  que de corpore eius ut sudor exierant, signata est illa bona et constans uoluntas, que statim uoluntati Dei collineatur. Per uerba Dei quibus nostram in se transtulit infirmitatem, dicens, Pater si possibile est, transeat a me calix iste; presignauit in nobis leuem uoluntatem. Quod autem talis uoluntas statim ad uoluntatem sit dirigenda et complananda, ostendit cum subiunxit: uerum tamen non sicut ego uolo, Pater, sed sicut tu.

Quis consurget? Item perfectus ille qui hic loquitur, scilicet siue sol, siue luna, uel quodlibet de luminaribus docet insipientibus in populo Dei, ut per diuinum auxilium inuocare, ut iustitiam que tandem conuertatur in iudicium, possint habere, quasi dicat: Quia nemo iudicium poterit habere, nisi iustitia precedente: iustitiam uero nemo habere poterit, nisi recti corde, ergo uos murmurantes in populo Dei, et insipientes, ut per diuinum auxilium possitis ad hec attingere, inuocate diuinum auxilium, et dicite:  Quis consurget mihi, id est, ad me adiuuandum aduersus malignantes, id est, maligna persuadentes? Malignantes uocat diabolum et angelos eius, et filios etiam diffidentie, in quibus tanquam in uasis suis operatur: Aut quis stabit mecum, ferens mihi adiutorium aduersus operantes iniquitatem? id est, contra illos eosdem malignantes, qui mala que persuadent etiam in nobis operantur, Quis, inquam, consurget, aut quis stabit? Dominus scilicet, qui et prius, et uere prius mecum stetit, quia anima mea habitauit in inferno, hoc est dicere: uolui deceptus imitari malitiam eorum, deceptus flore eorum, et sic fere perii ad hoc ut anima mea habitaret, id est, firmiter hereret in inferno illo, de quo supra dictum est, Donec fodiatur peccatori fouea. Minus tamen fuit, quod non habitauit ibi, et hoc in paulo, id est, paruissimum quiddam minus fuit, scilicet quia etsi uoluntate, nondum tamen in re in ueram imitationem illorum, quamuis  tam propinquus fuit,  tamen non habitaui ibi: quia Dominus adiuuit me ne prorsus ruerem. Quod nisi esset, tunc uere habitassem. Et, quasi dicat, quia tunc adiuuit me, adiuuabit et nunc.

Si dicebam, Motus est pes meus. Hoc perfectus hic agens in persona sua dicit, adhuc docens illos murmurantes et insipientes. Quasi dicat: Dicis quia adiuuit te Dominus prius, et certe adhuc adiuuabit te, si dicas ei: Motus est pes meus, quia si ego aliquando ei dixi, adiuuit me. Hic commendatur humilitas confessionis, que adeo Deo grata est, quod etiam postquam pes, id est, affectio nostra mouetur, si statim post motum confitemur, ruinam non plangemus. Et hoc est quod dicit: Si ego non dico dixi, sed dicebam, id est, etiamsi dicere incipiebam, Domine, motus est interior pes meus, statim misericordia tua adiuuabat me, ut ruinam non plangerem. Quasi dicat: Si ego sum motus ut homo, tu aderas mihi ut Deus.

 Secundum multitudinem dolorum meorum in corde meo. Bene dico: Misericordia tua adiuuabat me. Nam consolationes tue letificauerunt animam meam, et precipue in hoc letificauerunt me, quia scio me per has consolationes tandem tibi adhesurum. Illi uero, id est, malignantes et operantes iniquitatem, non. . . . . . . . . . . . . . . . . . . . . . . . . . . . . . . .



IN PSALMUM XCIu.



ARGUMENTUM.

Predicens ea que uel de Babylone exeunti, uel in Babylone posito contigerunt, in principio psalmi omnes ad gratiarum uocat actionem; deinde exemplo rerum preteritarum utilitatem exorationis inducit. Aliter, uox Ecclesie penitentiam suadentis.


Laus cantici ipsi Dauid.



EXPLANATIO.

Laus deuotionem uocis, canticum hilaritatem mentis; ipsi Dauid Christo salutari nostro designat, ut uidelicet,  conuenientes non in delectationibus uanis, sed in Domino exsultemus. Preuidens propheta Iudeos Christo posse resistere, primo ingressu populos eorum ad psalmodiam inuitat, laudes Domini dulcissima uarietate describens. Secundo ipse Dominus loquitur, ne cor suum idem populus induret, ne eis contingat quod patribus eorum, qui non meruerunt terram repromissionis intrare.



IN PSALMUM XCu. Canticum ipsi Dauid, quando domus edificabatur post captiuitatem.



ARGUMENTUM.

Ob reditum de Babylone gratiarum actio celebratur. Aliter, uox Ecclesie uocantis. Item que in precedente psalmo destructam domum nostram fleuimus, id est, regulam discipline, hic de reparata gratulemur.



EXPLANATIO.

 Quantum ad litteram, tempus significat illud, cum, Babylonica captiuitate laxata, templum Ierosolymis restauratum est, sed spiritualiter destructa domus edificatur, quando post captiuitatem peccati anima uiam ueritatis receperit. Domus enim ista, id est, uniuersalis Ecclesia in qua Christus inhabitat, uiuis lapidibus semper exstruitur, donec ad finem seculi predestinatorum numerus impleatur. In prima parte psalmi commonet propheta generalitatem cantare Domino, et in toto orbe predicare dominice Incarnationis aduentum, quoniam super omnes deos uerus est Dominus. Secunda diuersus admonet gentes ut primo semetipsas offerant, postea munera predicationis exsoluant, Domini aduentum utrumque commemorans, uel quo iudicatus a mundo, uel quo iudicaturus est mundum.



IN PSALMUM XCuI. Ipsi Dauid, quando terra eius restituta est ei.



ARGUMENTUM.

 Triumphus de Babyloniis, et de reditu populi gratiarum actio geritur, ubi solito schemate regnantis Dei pompa describitur. Aliter, uox Ecclesie ad aduentum Domini.



EXPLANATIO.

Ipsi Dauid ad Christum refer; terram eius restitutam, uel resurrectionem carnis, quam ex uirgine sumpsit, intellige, uel peccatores quoslibet ad eum post peccata reuersos, sicut factum est in Iudeis, qui Dominice crucifixionis piaculum penitendo diluerunt. In primo membro psalmi propheta, post resurrectionem Domini, uirtutes eius diuersa predicatione describens, idolorum cultores digna increpatione redarguit. Secundo ad Dominum uerba conuertit, gaudens Ecclesiam auctori suo credidisse, monensque fideles in Domino letari, quod soleat eos a prauorum liberare pressuris.



IN PSALMUM XCuII. Psalmus ipsi Dauid.



ARGUMENTUM.


Soluta captiuitate iungitur exhortatio deuote in Domino obseruantie, solito sane schemate parate de Babyloniis uictorie pompa describitur. Aliter, uox Ecclesie ad Dominum et apostolos.



EXPLANATIO.

Titulus iste refertur ad Dominum Christum, de cuius utroque aduentu psalmus quem precedit dicturus est. Per totum psalmum propheta loquitur. In prima parte commonet populum Christianum cantici noui exsultatione letari, quando mirabilis est Christi concessus aduentus. Secunda diuersis modis uberius dicit esse gaudendum, quia desideratus iustis sit iudex in fine uenturus.



IN PSALMUM XCuIII. Psalmus ipsi Dauid.



ARGUMENTUM.

Ut supra. Aliter, uox apostolorum ad populum



EXPLANATIO.


Dauid Christum accipe, cuius honor in hoc psalmo, potestasque cantatur. In prima sectione commonet propheta uniuersos populos Christo Domino confiteri, quia iudicium et iustitiam fecerit in Iacob. Secunda commonet plebem adorare Dominum Saluatorem, qui Moysi et Aaron et Samuel propitius exstiterit, utpote precepta eius seruantibus. Unde exaltandum et adorandum esse Dominum, qui fideles suos exaudire dignatus est.



IN PSALMUM XCIX. Psalmus in confessione.



ARGUMENTUM.

Tanquam reductos iam de Babylone, et in proprio habitantes solo, relaturos gratias Dei templum hortatur intrare. Curat autem frequenti predicatione atque exhortamento, ut illis et desperationem reuertendi, et incuriam gratias agendi sedulus monetur,  et propheta certus eripiat. Aliter, uox apostolorum ad populum.



EXPLANATIO.

Dum frequenter in psalmis posita sit pro rerum opportunitate confessio, hic tamen in titulo singulariter ascribitur, quia totus hic psalmus ad utraque pertinet, confessiones et penitentie, uidelicet, et laudis. In prima parte psalmi propheta commonet uniuersitatem Dominum exsultando laudare, et ne semper hoc genere confessionis utendum crederes, secunda nos promittit delictorum penitentes indulgentie ipsius posse portas intrare.



IN PSALMUM C. Psalmus ipsi Dauid.



ARGUMENTUM.

Ex persona iustorum in Babylone canitur, predicunturque ea que singulis pro conscientia sue tribulationis tempore conuenirent. Aliter, uox Christi  ad Patrem de reliquiis sanctorum.



EXPLANATIO.

Titulus notus est, et ipse psalmus in formam perfecte sanctitatis inclusus, qui centenarium fructum debeat exspectare premiorum. In prima parte psalmi Ecclesia cantare se dicit Domino misericordiam et iudicium, consortiaque refugere pessimorum. Secunda se asserit diligere fideles et eorum cohabitatione gaudere, demones autem cum suis immissionibus de suo corde repellere, quos nouit cum Dei famulis non habere portionem.



IN PSALMUM CI. Oratio pauperis cum anxius fuerit, et coram Domino effuderit precem suam.



ARGUMENTUM.

Babylonice captiuitatis predictis erumnis tristibus etiam leta, id est, spem reuersionis adiungit.  Aliter, uox Christi et Ecclesie, cum ascendisset Christus ad Patrem.



EXPLANATIO.

Quamuis aliqui presentem psalmum Domino Saluatori aptandum esse putauerint, conueniens uidetur afflicti magis et gementis pauperis, sicut et titulus ipse continet, introductam esse personam. Nam cum dicit coram Domino intentionem orantis, ostendit quia, depulsis ab animo cogitationum tumultibus, nichil preter se et eum cui supplicat meminerit. Et nota, quia dum ubique in titulis nomina sunt posita, hic pauper sine nomine loquens introducitur, scilicet, ut cum uni datur, omnes sibi pauperes Christi cognoscerent attributum. Pauper iste rebus egens, sed uirtutibus diues in exordio psalmi multipliciter Dominum rogat eius intendere precibus, quoniam iugi afflictione contritus, ossa ueluti confrixa gestauerit; sequitur flebilis manifestatio necessitatum, et ne post tot calamitates de castigatione sua uideretur ingratus. Tertia parte Domini laudes prosequitur,  cuius aduentu construendam dicit Ecclesiam; et cum sint omnia permutanda, ipse tamen permaneat in eternum. Infertur etiam nimis uotiua conclusio, sanctorum semen ibi esse dirigendum, ubi habitat Dominus in gloria sempiterna; sic oratio pauperis, que inchoauit a lacrymis, perficitur in gaudium.



COMMENTARIUS

Domine, exaudi orationem meam, et clamor meus ad te ueniat. Oratio pauperis cum anxiatus fuerit, et effuderit coram Domino preces suas. Pauper ille loquitur in hoc psalmo, qui cum diues esset, pro nobis pauper factus est, ut et nos paupertate eius ditaremur, a quo sunt omnes diuitie tam uere quam non uere. Diuitie eius sunt: In principio erat uerbum, et Deus erat uerbum; paupertas uero illius est: Semetipsum exinaniuit formam serui accipiens, ibi se pauperauit, ubi nos ditauit. Audiamus ergo pauperem uoluntate, orantem pro nobis pauperibus necessitate,  scilicet, Christum in nobis pauperem, nobiscum pauperem, et propter nos pauperem; orationem eius audiamus, et personam cognoscamus, et quidquid uidebimus eius maiestati non conuenire, hoc attribuamus infirmitati nostre. Anxiatur autem et orat non propter se, sed propter nos, docendo nos ut non anxii simus propter nos, ad hoc, ut et uocem et gemitus euadamus, et eternos dies, quos amisimus, recuperemus; et non tantum propter nos, sed etiam pro fratribus. Et dicit ita: Domine Pater, exaudi orationem meam factam pro perseuerantia meorum, et clamor meus ueniat, id est, intromittatur ad te. Repetitio est, ut ait beatus Augustinus, ut ostendatur orantis affectus. Potest autem accipi ut maius, scilicet, pro intensa illa oratione quam uere exauditam ostendit Apostolus dicens: Qui in diebus carnis sue cum ualido clamore preces ad Deum fudit, et exauditus est pro tua reuerentia.

Non auertas faciem tuam. Ideo, dico, exaudi orationem meam, non auertas faciem tuam a me, id est,  a meis faciem tuam. Hoc non dicit quantum ad se. Quando enim Deus auertit se ab illo, de quo dicitur: Deus erat in Christo mundum sibi reconcilians? aut quando Pater a Filio? Hoc autem dicit quantum ad suos, a quibus tunc Deus uere faciem suam auerteret, si eos deuocari permitteret. Non auertas, inquam, faciem tuam, sed potius aduertas eam ad me in quacunque die tribulor, id est, in quocunque tempore tribulantur mei. Semper enim Christus tribulatur et tribulabitur in suis decedentibus et succedentibus usque in finem seculi. Et ideo bene dicit: In quacunque die tribulor, id est, in quocunque die tribulantur mei, id est, attendunt peregrinationem istam esse tribulationem, quod facere non possunt nisi humiliando se; tunc tu qui ab erectis aurem auertis, inclina ad me in meis aurem, sicut altus ad humilem, medicus ad egrotantem. uel aliter:

In quacunque die. In quocunque illuminato, id est,  quandocunque mei illuminati per gratiam tuam recognoscent presentem uitam esse tribulationem, et se humiliant, tunc tu inclina ad eos aurem tuam, quia tunc  inuocabunt te. Et in quacunque die, id est, in quocunque tempore, uel quandocunque mei illuminati inuocauerint te in se, non aliud, non iam ut terreni, sed ut redempti, non iam portantes imaginem terrestris, sed celestis, exaudi me, id est, meos, et hoc uelociter. Non enim nisi tali desiderio dixisti, adhuc te loquente: Ecce adsum. Et quasi diceretur ei: Unde inuocas? pro qua paupertate clamas, pro qua inopia pulsas? Responsio. Merito clamo, merito inuoco, quia dies qui deberent esse mei et meorum, et essent nisi Adam preuaricasset, id est, dies eterni, defecerunt, id est, euanuerunt sicut fumus. O dies, si dies. Ubi dies auditur, lux intelligitur. Sed defecerunt dies mei sicut fumus. Quare sicut fumus? Propter elationem. uidete fumum similis superbie tumescentem, ascendentem  et euanescentem; utique deficientem et non permanentem. Tales dies dignus fuit accipere ille superbus Adam, ex quo Christus carnem accepit, et liberauit nos a diebus fumi. Qui propter nos dignatus est uti uoce dierum fumi, et subdit causam quare dies defecerunt: ideo scilicet quia illa que deberent esse omnia ossa mea, id est, firmamenta anime in meis, scilicet ratio et intelligentia, aruerunt, id est, uitia et inualida propter contuitum ueritatis, quem amiserunt, sunt sicut cremium. Cremium dicitur illud unde sagimen eliquatur, postquam in tantum crematur, quod sine omni humore efficitur, quod satis uile est et inualidum.

Percussus. Non solum in exteriori ita infirmatus sum, sed etiam percussus sum in exteriori, et in me, et in meis factus sum ut fenum, quia de priori uirore in hanc miseriam cecidit. Hic est percussus ille, de quo per Isaiam dicitur, Non in eternum irascar. Spiritus enim a me procedit. Omnem flatum ego feci, propter  peccatum autem modicum quid contristaui eum, et percussi eum. Et auerti faciem meam ab eo, et tristis abiit in uiis suis. Hec percussio in exteriori conuenit etiam ipsi capiti, propter penas peccati, quas communes nobiscum habuit. Et repetit quod predixit, ut causam huius esse ostendat. Quasi dicat, quod percussus sum in exteriori, ideo factum est, quia cor meum, id est, anima meorum aruit, id est uiluit, amissis uiribus intelligentie et rationis. Et merito aruit, quia oblitus sum in meis comedere panem meum, id est, obseruare Dominicum preceptum. Suggerente enim serpente et Eua preuaricante, miser Adam oblitus Dominicum preceptum, quod deberet ei esse ad delectationem, sicut panis edulium. Manum extendit ad uetitum, et non inuenit quod promisit diabolus, sed quod minatus est Deus.

A uoce gemitus mei. Dixit aruit cor meum: nunc ostendit quomodo dicat os meum adhesit carni mee, id est, firmius meum in meis adhesit infirmiori meo, scilicet Adam mens Eue sue consensit, id est, ratio  sensualitati. Quod processit a uoce gemitus mei, id est, a uoce serpentis, qui dixit: Eritis sicut dii. Que uox est gemitus mei uox, quia pro illa semper mihi in meis dolendum, semper mihi ingemiscendum. Et pro hac uoce in meis dolenda, sum ego factus similis pelicano solitudinis nascendo, et sicut nycticorax moriendo, et sicut passer solitarius in tecto resurgendo. Pelicanus auis quedam est, deserta querens, maxime tamen habitans in desertis ripis Nili fluminis; hec auis pullos suos interficit, postea super eos plangit, et iterum uerberat se alis, et rostro, quod in tertia die sanguinem effundit, quo mox ut irrorantur, reuiuiscunt pulli. Hoc a Domino nostro Iesu Christo non disconuenit, qui auis est solitudinis. Qui solus de uirgine natus, solus sine delectatione conceptus, et sine dolore natus: qui pullos suos, id est, homines a se factos, iusto iudicio suo interfecit. Et super eos planxit, quia pro eis infirmari uoluit. Unde, ut alibi diximus, Sapientia Dei etiam galline comparatur.  Post legem autem, id est, in tempore gratie, quod quasi dies tertia est, quantum quod ante legem et sub lege sanguine suo fuso in cruce ipsos uiuificauit. Potest etiam illa occisio, id est, impiorum conuersio hic accipi, de qua ipse dicit: Ego occidam, et uiuere faciam, percutiam et sanabo. Nunquam enim occideretur Saulus impius persecutor, et uiuificaretur Paulus optimus predicator, nisi redemptus sanguine suo, tertia die, id est, post legem fuso. Sic et in ceteris sic occisis tam ante legem et sub lege, quam post legem. Et hoc est quod dicit: Factus sum similis pelicano solitudinis. Factus sum sicut nycticorax habitans in domicitio. Nycticorax auis est uolans in tenebris. Cui Christus comparatur; quia in tenebras, id est in ignorantiam Iudeorum uenit. Si enim cognouissent, nunquam Dominum glorie crucifixissent. Domicilium uero est destructum edificium, ubi scilicet soli parietes sunt. Unde alia translatio habet, In parietinis. Destructum autem edificium Iudaicus  populus erat propter preuaricationem: et quia preuaricatores fuerunt, ideo hominem regem elegerunt, omnem uero legem contempserunt: et latronem dimitti sibi petierunt, Christum uero crucifixerunt.

uigilaui. Quasi dicat, dormiui et euigilaui, quia a morte resurrexi. Et factus sum sicut passer, id est, auolans, ens solitarius in tecto, id est, in celo, quia solus pontifex ille adhuc introiuit in secretiora tabernaculi, ubi sedens ad dexteram Patris assidue interpellat pro nobis. Et quia  in tantum me humiliaui, quod factus sum similis pelicano, et sicut nycticorax, ideo inimici tota die, id est, assidue exprobrant mihi, etc. Potest hec auium similitudo corpori attribui. Sed quedam supra dicta, scilicet, Ossa mea sicut cremium aruerunt, et a uoce gemitus mei, oportet mutari. Ossa tamen Domino in corpore Christi robustiora, horum frixorium per similitudinem sunt infirmi, qui sepe periclitantur labendo, et interdum persecutioni cedendo. Friguntur enim firmiores  ab his infirmis, propter compassionem et dilectionem, quam in eos habebunt. Et unumquodque os tanto magis frigitur, quanto plus amat. Si enim amor desit, nullum os frigitur. Et ideo dicit, Ossa mea, id est firmiores de meis aruerunt per compassionem infirmorum sicut cremium. Sequens uersus non mutatur.

A uoce gemitus. Dixit percussus sum ut fenum. Et inde  est hoc quod os meum adhesit carni mee, id est, quod fortiores in corpore meo coniuncti sunt inualidis per compassionem. Et hoc a uoce gemitus mei in ipsis infirmis, scilicet qui gemunt unde non esset gemendum, uel non gemunt unde esset gemendum. Gemit enim aliquis qui perdidit pecuniam, sed non gemit qui amisit innocentiam. Et in hoc se gemendos faciunt, nec possunt firmiores hos tales deserere; quia, ut ait Apostolus, Debent firmiores infirmiorum infirmitatem portare, quia debent eos corrigere et instruere. Et inde fit illud quod subdit dicens: Similis factus sum in meis  pelicano solitudinis, etc. Tria genera auium ponit, et tria loca: et per hoc designat tria hominum genera. Quidam enim de his qui ossa sunt in corpore Christi, timentes Dominicam illam sententiam: Serue piger et nequam, quare non dedisti pecuniam meam ad mensam, et ego ueniens cum usuris exegissem illam, uolentes lucra Christi querere, et thesaurum sibi commissum fideliter erogare, fiunt similes pelicano, aui illi deserta querenti; quia uadunt ad desertum, id est, ad illos qui nondum fidem perceperunt, et ibi predicando et docendo, siue proficiant siue non, tamen quod eorum est peragunt. Alii quoque de ossibus Christi, uel etiam eidem alio tempore sunt, sicut nycticorox in domiciliis; quia ueniunt ad illos, qui sunt domicilium, id est, destructum edificium, quod a fide apostatauerunt. De quibus sic ait Apostolus: Hymeneus et Philetus qui circa ueritatem aberrantes multorum fidem peruertunt. Et in hoc sunt nycticorax, qui sicut auis illa diligit  tenebras, ita ipsi frequentant et amant tenebras erroris illorum, non ut permaneant, sed ut de tenebris splendere lucem faciant. Sunt item alii de ossibus Christi, qui ueniunt ad illos, qui licet in fide stent, tamen sub tecto sunt, quia carnaliter uiuunt. Et inter hos quasi dormientes uigilant, id est, in quietudini dati sunt. Iuxta illud: Iustus tradidit cor suum ad uigilandum diluculo. Et sunt sicut passer, id est cauti et queruli, quia condolent illis: passer dico solitarius in tecto, quia non sunt cum illo sub tecto, sed soli sunt in tecto: quia et si in carne ambulant, non secundum carnem uiuunt, uel militant ad hoc, ut illos etiam qui in tecto secum sunt attrahant. uel aliter, ut per hoc tria genera auium, que ponit, notes etiam tria hominum genera, et tria loca, sed alio modo. Et accedit continuatio ad primam lectionem, de capite; propter enim uocem gemitus delendam, alii et in corpore Christi sunt similes pelicano solitudinis, quia eremiticam uitam  appetunt. Alii uero sunt sicut nycticorax, quia fugiunt conspectum hominum communem, sicut auis illa lucem, uel ut sancti monachi faciunt, et non sunt in edificio, sed in domicilio, id est, in destructo edificio: quia destructus est eis mundus. Et hi dormiunt a cura seculari, sunt autem alii qui uigilant, quia habent filios, uxorem, et multa possident, sicut Iob et Abraham fecerunt, et tamen sunt sicut passer, id est, cauti. Et ideo dico sunt sicut passer, quia sunt solitarii in tecto, id est, in humana conuersatione, per hoc quia ita sunt omnia habentes tanquam non habeant: et quia utuntur mundo tanquam non utantur. Et hoc est quod dicit, Similis factus sum in quibusdam meorum pelicano solitudinis hoc uel illo modo. In quibusdam factus sum sicut nycticorax habitans in deserto. Et in quibusdam uigilaui, et factus sum sicut passer, solitarius in tecto. Unde scilicet, quia talis ego et tales mei erant. Inimici mei exprobrabant mihi ipsi dicentes: Quare magister  uester cum peccatoribus et publicanis manducat, et multa talia. Et exprobrabant etiam meis, quia uere primis temporibus exprobratum fuit ab impiis sanctis predicatoribus quod humanas leges et mores corrumperent, et quod homines promissione uenie latenter peccare facerent. Sed dicit beatus Augustinus quia desperatione uenie magis peccarent. Si enim tu aliquid sperares, non restare tibi nisi tormenta, uelles hic implere omnia carnalia desideria; et bene te corrigit, qui indulgentiam promittit et dicit: Redite, preuaricatores, ad cor. Neque Deum contemnas, quasi promissione uenie peccatores securos faciat. Etenim ne desperatione uenie peius uiueremus, promisit indulgentie portum. Item ne spe uenie peius uiueremus, diem mortis fecit incertissimum, prouidentissime utrumque constituens, scilicet ut esset reuertentes quo reciperentur, et esset unde differentes terrerentur. Nunc ad litteram redeamus. Exprobrabant mihi inimici mei, et qui laudabant me et meos, iurabant aduersum me. Ore enim  laudabant, corde uero insidias parabant. Et hoc ideo, quia manducabam cinerem, id est, quia recipiebam et incorporabam mihi steriles et desperatissimos, sicut Paulum persecutorem pessimum, et Mattheum telonarium, tanquam panem, id est, sicut Petrum simplicem hominem et piscatorem. Et alios simpliciter uiuentes, quia erant quasi panis idonei, quos ego et mei mauducaremus, et nobis concorporaremus, et potum meum cum fletu miscebam, hoc est: Si quando fuit mihi uel meis aliqua temporalis iucunditas, illi admiscebam fletum, id est tristitie amaritudinem. uel aliter, ut sit hypallage, quasi dicat, Manducabam panem et in me et in meis tanquam cinerem, et miscebam poculum meum cum fletu, magna tristitia mihi fuit quod necessarius mihi cibus et potus.

A facie ire. Dico quia manducabam cinerem tanquam panem. Et hoc erat a facie ire et indignationis tue, id est, ab ira que secuta est indignationem  tuam, cuius facies, id est presentia adhuc in nobis est per penas peccati. Ire dico huius quia tu eleuans allisisti me. Ipsa enim eleuatio fuit allisio, quia in quantum hominem pre ceteris animalibus exaltauit, in tantum preuaricantem grauiore pena mulctauit.

Dies mei sicut umbra. Dico allisisti me, et ecce quomodo: scilicet, quia dies mei declinauerunt, id est, declinabiles et instabiles facti sunt, sicut umbra instabilis est. Interserit beatus Augustinus et dicit: Certe dies tui non declinarent, si tu a uera uia non declinasses. Quid enim mirum si dies tui similes facti sunt tibi. uel aliter: Dies mei declinauerunt, facti per hoc sicut umbra: quia non sunt dies, sed umbra tantum uerorum dierum. Et ideo dies declinauerunt, quia ego arui sicut fenum, id est, de uirore priori in hanc miseriam cecidi. Reuirescat ergo fenum sanguine Saluatoris sui irriguum.

 Tu autem Domine. Ego quidem iusto iudicio tuo arui, cecidi, insenui: tu autem Domine non cecidisti, nec insenuisti, quia permanes in eternum. Ergo tu eternus serua me temporalem. uiges ad me liberandum, sicut uiguisti ad me damnandum. Tu, inquam, permanes in eternum, et memoriale tuum, id est, factum tuum dignum memoria permanebit usque in generationem decedentem, et generationem succedentem. Quid autem illud memoriale? hoc scilicet, quia tu qui iacuisti in seruis missis ad uineam, exsurgens in me herede tuo resuscitando, me et per me faciendo alios exsurgere, misereberis Sion, misericors eris Iudaici populi, uocando, iustificando, et peccata remittendo. Et uere misereberis, quia uenit tempus miserendi eius, tempus scilicet plenitudinis, de quo Apostolus: Cum uenit plenitudo temporis, misit Deus Filium suum natum ex muliere, factum sub lege, ut eos qui sub lege erant, id est Sion redimeret. uenit dico tempus, quia uere  uenit tempus, sicut testatur quidam inter edificatores precipuus dicens: Ecce tempus acceptabile, ecce nunc dies salutis, et cetera.

Quoniam placuerunt. Dico misereberis Sion, hoc scilicet modo, quoniam seruis tuis maxime tibi familiaribus, id est, Apostolis tuis placuerunt, id est placebunt lapides eius Sion, id est Prophete, ad hoc ut portet eos, id est, exponant que illi predixerunt de edificatione uere Sion. Et faciatis eos fundamentum, super quod Sion edificetur, et sic miserebuntur terre eius, id est, illorum qui terra eratis in carnali Sion, recipiendo eos ut uiui lapipides sint in nouum edificium. Terra autem erant illi in lapidem offensionis, et petram scandali, scilicet in lapidem qui factus est in caput anguli, quem ipsi edificantes reprobauerunt. Et ideo in terram, de qua prius facti sunt, ceciderunt. Sed non potuit inefficax esse uox illa petitionis, Pater ignosce illis, quia nesciunt quid faciunt. Et ideo, id est, tria millia et quinque millia, id est, omnes illi fuerunt qui  pretium uenditarum rerum suarum ante pedes apostolorum posuerunt. Et hoc fecit de hac terra, qui Adam primum fecit de terra. uel aliter: Hoc, inquam, modo misereberis Sion, quia seruis suis, id est apostolis placebunt lapides eius Sion, id est, quicunque credentes de populo illo et facti uiui lapides in primitiua Ecclesia, et sic miserebuntur eius terre, id est, illius populi. Et subinde gentes timebunt nomen tuum, Domine, quia serui tui inde expulsi predicabunt omnibus. Iuxta illud, uobis oportebat primum loqui uerbum Dei, sed quoniam repulistis illud, et indignos uos esse iudicastis, ecce conuertimur ad gentes. Et non solum minores, sed et omnes reges totius terre, uel omnes bene regentes terram suam de gentibus timebunt, id est reuerebuntur gloriam tuam. Nomen et gloriam pro eodem hic accipit, scilicet pro laude eius.

Quia edificabit. Ideo serui incipientes ab Ierusalem ad gentes se conuertunt, quia taliter edificabit  Dominus Sion, scilicet de duobus illis populis tanquam de duobus parietibus e diuerso uenientibus sed diuersa non sentientibus. Et in hac Sion uidebitur, id est, recognoscetur et hic tandem in gloria sua, scilicet resurrectionis, ascensionis, consessionis: prius uidebatur in ignominia sua.

Respexit in orationem humilium. Dico quia edificabit Dominus Sion, qui in illa carnali Sion hoc modo, scilicet quia respexit, id est respiciet in orationem humilium, id est credentium et de hoc populo et de illo hoc orantium. Et non spreuit, id est non spernet precem eorum, id est, recipiet propter confirmationem.

Scribantur hec. Hec scilicet quod Dominus prius miserebitur Sion, et deinde gentium. Et de his non per merita, sed per solam misericordiam suam edificabit Sion. Hec, inquam, scribantur, id est, tanquam scripta et firma annuntientur a prioribus in alteram generationem, id est, in spiritualem generationem  succedentem, et ab illa in alteram, ut recognoscant se non meritis, sed sola gloria liberatos, et sic semper populus succedens qui creabitur, in operibus bonis laudabit Dominum.

Quia prospexit de excelso. Et merito laudabit Dominum, quia ipsi de infirmitate sua non sursum aspexerunt ad Dominum, sed Dominus prospexit, id est, a longe inspexit de excelso sancto suo, id est, per me sanctum sanctorum excelsum suum, ad hoc ut ad humiles descenderet, et humiles exaltaret. Dominus dico aspexit in terram de celo, id est, per me celum suum, ut faceret terram et celum.

Ut audiret gemitus compeditorum. Ecce cur prospexerit Dominus: ideo scilicet ut audiret gemitus compeditorum; compeditos uocat apostolos et sanctos martyres, qui compedes illas habuerunt, de quibus dictum est: Iniice pedem tuum in compedes eius, id est, in disciplinam Domini, qui corripit omnem filium quem recipit, et timorem eius et precepta eius. He compedes hoc fecerunt, ut non timerent  illos qui corpus occidunt, animam autem non possunt occidere, sed potius illum qui potest et animam et corpus perdere in gehennam. Et non sunt he compedes cuiquam euitande, ne forte appetatur periculosa securitas et temporalis uite huius dulcedo, quam sequitur perpetua amaritudo. Audit Dominus gemitus sanctorum martyrum in pressuris et in humilitate ad hoc ut in tanta gloria nostris temporibus esset Ecclesia, quantam hodie uidemus, scilicet ut regna que prius eam persequebantur, modo Domino seruiant. Et hoc est quod dicit: Ut audiret gemitus compeditorum, et sic solueret a metu mortis filios interemptorum, id est, imitatores sanctorum martyrum, qui interempti sunt; ita dico solueret, ut isti iam libere annuntient nomen Domini in Sion, id est, in Ecclesia. Tunc enim Ecclesia in pressura erat, quando impediti interficiebantur. Post mortem autem illorum facta est Ecclesia in tanta pace, ut quisque libere in ea nomen Domini auderet annuntiare.  Et hoc modo a metu mortis solutio, interemptorum filiis facta est. Fuit etiam in eis solutio, ipsa peccatorum remissio. Ideo enim si quando mori compulsi sunt, mortem non timuerunt, quia per peccatorum remissionem securi de eo quod sequitur mortem fuerunt. Sequitur:

Et laudem eius in Ierusalem. Repetitio est propter confirmationem. Idem enim accipit Sion et Ierusalem, Ecclesiam, scilicet. Nomen quoque Domini, et laudem eius accipit pro eadem.

In conueniendo. Dico ut annuntient. Et hoc taliter, scilicet, in conueniendo, id est, in alloquendo populos et etiam reges prius persequentes, hortando eos in unum quiddam, id est, in fidem catholicam, ad hoc, ut iam non seruiant mundo, sed Domino. Unde autem hoc factum est, nisi quia, ut supra diximus, exauditi sunt in pressuris, et in humilitate gemitus compeditorum.

Respondit ei. Querit beatus Augustinus ad quid  referatur respondit ei, quod est singulare, cum precedat tantum pluralis numerus, populos, scilicet, et reges; sed dicit quia refertur ad ea que predicta sunt, ad laudem, uel ad Ierusalem. Et est dicere: In annuntiatione illa respondit ei, id est, Domino laus eius, id est, Ierusalem, laus ens eius, ei respondet, quando gratias ei agunt, quia ab eo uocati sunt. Ipse uocat, nos respondemus. Si autem ita bene uiuimus, ut ipse per nos laudetur, tunc laus eius in nobis ei respondet. Et secundum hoc dicit quia laus eius respondit ei. Ierusalem quoque respondit ei non illa que uocata non audiuit, de qua dictum est: Ecce relinquetur uobis domus uestra deserta, sed illa de qua dictum est: Letare, sterilis, que non paris, quia multi filii deserte, magis quam eius que habet uirum. Hec namque uocata non contempsit. Ipse pluit, ipsa fructum fecit. Ubi autem ei respondit? Utique non in se, quia nullum habebat in se responsum, nisi responsum mortis, uel iniquitatis. Sed respondit ei in  uia uirtutis sue. uia uirtutis est Christus, quia ante resurrectionem non agnoscebatur, sed potius crucifixus ex infirmitate latuit, ut in resurrectione fortis appareret. In hac uia uirtutis respondit ei, quia post resurrectionem Ecclesiam de toto orbe uocabit non infirmus in cruce, sed iam fortis in celo. Et hec precipua uirtus fidei nostre, ut credamus eum non tantum mortuum esse, sed etiam resuscitatum, et ut speremus nos quoque resuscitandos per illum. Unde dicit Apostolus: Si credideris in corde tuo, quia Christus est Dominus, et confessus fueris in ore tuo quia Deus resuscitauit illum, saluus eris. Quia corde creditur ad iustitiam, ore autem fit confessio ad Deum uel ad salutem. Nunc ad litteram redeamus. Respondit ei Ierusalem in uia uirtutis sue dicens ita: Domine, nuntia mihi paucitatem dierum meorum, id est, fac me attendere quanta paucitate dierum constringar, ne pauci dies mei retrahant me a diebus tuis multis; hoc est quod subdit dicens: Ne reuoces me, id est,  ne permittas me, Domine, reuocari ab eternis diebus tuis in dimidio, per imperfectionem dierum meorum. Omne enim quod dimidium est, imperfectum est; et ideo  dico quia dies mei imperfecti, quia anni tui perfecti et eterni sunt tantum in generatione generationum, id est, annos tuos participat non hec mea generatio, sed illa sola generatio que erit generatio generationum, id est, constans ex omnibus generationibus. Sciendum quia anni Dei sunt eternitas. Aeternitas autem est incommutabilis eius substantia, cui non accedit Fuit uel Erit, sed solum Est. Sicut ipse dixit ad Moysem: Ego sum qui sum, etc. Qui est, misit me ad uos. Tamen ne desperes, quasi dicat, humana infirmitas; Ego enim sum Deus Abraham, et Deus Isaac, et Deus Iacob. Audiuisti quid sim apud me, audiuisti etiam quod sim propter te, hoc maximum quiddam est. Tamen hec eternitas uocauit nos, et ex eternitate eripuit uerbum. Iam eternitas, iam uerbum, sed nondum tempus, quia factum etiam est tempus. Omnia enim per  ipsum facta sunt. Ecce uerbum ante tempus, quia fecit tempus; sed tamen natum est ex tempore, cum sit uita eterna. Et uocauit nos temporales, ut faceret eternos. Et hec est illa generatio, que, ut supra dictum est, participat annis Dei. uel aliter: Respondit ei Ierusalem in conueniendo populos in unum, id est, in unitate respondit ei. Qui enim non est in unitate, non respondet ei, sed sola unitas respondet uni, quia ipse est unus, et Ecclesia unitas. Fuerunt autem quidam qui hanc unitatem discerpere uellent dicentes: Ecclesiam non usque in finem seculi duraturam, sed cito desituram. Quod preuidens per spiritum propheta futurum, introducit Ecclesiam sic dicentem: Domine, nuntia mihi paucitatem dierum meorum. Quasi dicat: Futuri sunt quidam perditissimi dicentes me cito perdendam, nec usque in finem seculi duraturam; ergo, Domine, nuntia mihi in testimonium contra tales paucitatem dierum meorum, id est, notifica mihi quandiu sint duraturi temporales  dies mei, quia pauci sunt, quantum ad dies tuos eternos. Hoc autem testimonium nuntiauit ei Dominus, cum dixit: Ecce ego uobiscum sum usque ad consummationem seculi. Sed quia fuerunt quidam, sicut Donatiste, qui per ignorantiam affirmarent hoc de se dictum esse, dicentes catholicam Ecclesiam iam destructam esse, dicit beatus Augustinus, ut contra hos det testimonium: Et predicabitur, inquit, hoc Euangelium in toto orbe in testimonium omnibus gentibus, et tunc finis, id est, postquam credent aliqui de omnibus gentibus tunc erit finis seculi. Non ergo blandiantur sibi contra me heretici, quasi cito sim desitura, et non permansura usque in finem seculi. Et ut non possint sibi blandiri, ne reuoces me, Domine, in dimidio, id est, in imperfectione horum dierum. Perfice dies meos exiguos, ut tandem des mihi dies tuos eternos. Et reuera dabis, quia anni tui erunt in generatione generationum, sicut prius.

Initio tu, Domine. Quasi diceret: Quod generatio  generationum participabit annis tuis, hoc non a se erit, sed a te, quia tu, Domine, fundasti in fide, operibus bonis, terram illam cultam, in initio, id est, per me, quem uoluisti omnium creaturarum esse initium. Et non solum terram fundasti, sed etiam cultores, quia celi sunt opera manuum tuarum. Sciendum quod quamuis alibi dicatur: Ipse dixit et facta sunt, non tamen intelligendum est quod aliud faciat uerbo, aliud manu, quia sola potestate facit omnia. Sed propter excellentiam sanctorum apostolorum et aliorum sanctorum predicatorum dicit quia celi sunt opera manuum eius.

Ipsi peribunt. Quasi dicat: Quanquam ualde dignum opus sint celi, tamen non possunt tibi comparari, quia ipsi mutabiles facti sunt, tu es immutabilis. Nam ipsi peribunt quantum ad corpus, tu autem permanes immutabilis. Et uere peribunt, quia ueterascent in hoc, quod sunt sicut uestimentum, id est, in corpore, quod est uestimentum anime. Et tu mutabis  eos, id est, innouabis eos sicut opertorium aliquod mutatur, quod postquam exterius est attritum, inuertitur ut nouum uideatur. Et tunc ipsi mutabuntur digna mutatione, quia seminatur corpus an male, surget spirituale; seminatur corruptibile, surget incorruptibile, etc. Tu autem ipse in substantia idem es etiam in uoluntate, hoc est, per omnia manens immutabilis. Et ideo anni tui non deficient, quia nec accedent nec decedent. Et ne desperemus ad illos annos posse pertingere, subdit: Filii seruorum tuorum, Domine, semper habitabunt in his annis; et mittit nos ad illud quod nullus eorum qui de Aegypto educti sunt, terram promissionis intrauit, nisi Chaleb et Iosue, id est, nisi unitas, et unitas. Sed sicuti soli filii terram illam introierunt, et patres per illos, ita soli filii, id est, fide regenerati, ad eternitatem Dei peruenient; sed hoc per filios, id est, per bona opera premissa. Et ideo non dixit simpliciter: Serui tui, sed filii seruorum tuorum, id est, serui tui, entes  filii per filios suos habitabunt in annis tuis. Et non solum illi, sed et omne semen, id est, omnes sequentes eorum, dirigentur in illud seculum, id est, in illam eternitatem.



IN PSALMUM CII. Ipsi Dauid.



ARGUMENTUM.

Felicitas reuersionis predicatur, et agi Deo gratias imperatur captiuitate laxata. Aliter uox Ecclesie ad populum suum.



EXPLANATIO.

Post illas beati pauperis humillimas preces, et penitentie gemitus explicatos, totus hic psalmus Domini laude redundat, et precedentes lacrymas preconiorum gaudia sequuntur. Namque ipse Dauid, ut semper, Christum, cui laus datur, insinuat. Per totum quidem psalmum propheta loquitur. In prima parte precipit  anime sue benedicere Dominum, et beneficiorum eius recordari. Secunda dicit qualia Moysi prestiterit, et reliquis fidelibus suis, ut ipse intelligatur a seculis semper fuisse munificus. Tertia ad angelos uerba conuertit, uirtutesque supernas ac reliquas rationales creaturas inuitat, ut Domini iugiter laudibus occupentur.



COMMENTARIUS.

Benedic, anima mea, Domino. Ipsi Dauid. Hortatur propheta in hoc psalmo, ut in omnibus operibus Dei misericordiam erga nos attendentes, non simus ingrati beneficii eius, sed semper condignas ei gratias reddamus. Et est quasi dicat: In omni munere Dei, in omni correctione, in omni consolatione et in gratia eius, qua dignatus est donare indulgentiam, et non reddidit quod debuit, Benedic, anima mea Domino. Excitet quoque quisque nostrum, et exhortetur animam suam, et dicat: Benedic, anima mea, Domino. Anima audiat et consideret omnia quibus  excitatur, et uideat si quem debeat benedicere nisi Dominum. Sequitur:

Et omnia que intra me sunt nomini sancto eius. Animam accipit animalitatem, id est, sensualitatem, que autem intra se sunt ratio et intellectus. Et est quasi dicat: Alternetur pro tempore sonus uocum exteriorum, perpetua autem sit uox interiorum. Semper interiora tua benedicant Dominum: agis aliquod negotium: iuste agas et benedicis Dominum. Dormis: si non excitat te cogitatio furti aut alicuius flagitii, benedicis Dominum. Innocentia enim etiam in dormiente est uox laudis anime tue. Comedis, bibis, fac hoc ad refectionem, non ad ebrietatem, et benedicis Dominum et sic semper benedicis Dominum. Ut autem breuiter dicatur, interiora nostra, id est, oratio et mens semper laudant Dominum, si semper in discernendo hoc attendimus, ut que bona sunt tantum faciamus; et si ad hoc sublimia intelligimus, ut ad illa inardescamus, et hec terrena contemnamus.

 Benedic. Repetitio est ex affectu orantis, tanquam diceret: Benedic indesinenter, anima mea, Domino. Et ut semper benedicas, noli obliuisci omnes retributiones eius. Si enim obliuisceris, non benedicis. Non autem possumus ante oculos habere omnes retributiones eius, nisi et peccata nostra ante oculos habeamus. Sed sit ante oculos tuos preteriti peccati non delectatio, sed damnatio, quia si a te damnatio, ab eo erit saluatio. Tribuit tibi, quoniam in abundantia uirtutum te posuit in Adam, et ad imaginem et similitudinem suam te fecit. Tu autem pro gratiis agendis, pro subiectione, pro obsequio, pro religioso cultu retribuisti ei superbiam, inobedientiam et omnem nequitiam. Ipse cum malis omnia mala posset tibi reddere, et iuste retribuit tibi bona pro malis. uocauit te, iustificauit te, peccata donauit, eterna premia promisit. Noli ergo obliuisci retributiones eius, confitere, et ipse ignoscit, et noli obliuisci, quia tali sacrificio placatur Deus. uult enim a te laudari, ut tu proficias, non ut ipse sublimetur.

 Qui propitiatur. Noli, inquam, obliuisci eius, qui tot bona tibi confert, scilicet, qui propitiatur omnibus iniquitatibus tuis, tam actualibus quam originalibus, etc. Quasi dicat: Ecce retributiones Dei. Quid enim debebatur tibi peccatori, nisi supplicium, et tibi blasphemo, nisi gehenna? Noli ergo obliuisci retributiones eius, sed imitare, ne experiaris retributiones, non dico malas, quia si iustas, non malas, tibi tamen patienti hec mala. Sequitur: Qui sanat, id est, sanabit tandem omnes infirmitates tuas. Necesse est post remissionem peccatorum ut anima perturbationibus quatiatur, et in periculis tentationum uersetur, et sepe capiatur, quia nondum absorpta est mors in uictoria sua, nec hoc corruptibile induit incorruptionem; hos languores, has infirmitates omnes sanabit Dominus in te, qui fecit te talem, ut nunquam egrotares, si precepta eius seruares. Non audisti tunc ad salutem retinendam, uel nunc audi salutem recuperandam, dico, quia nunc quotidianis  medicamentis fulciuntur nostre indulgentie, et unicuique fatigato succurritur, inde mox alia fatigatio indicatur.

Qui redimit. Hoc modo sanabit infirmitates tuas, quia redimit uitam tuam, id est, animam tuam de interitu, id est, de necessitate corruptionis, quia corpus quod corrumpitur aggrauat animam. Iam enim ostendit in exemplo quod promisit in premio, quia sicut mortuus est propter delicta nostra, ita etiam resurrexit propter iustificationem nostram. Sequitur:

Qui coronat te. Nullus hoc audiens sibi applaudat, nemo quod coronetur sibi attribuat, quia non coronabitur, nisi qui legitime certauerit; et qui adiuuat te certantem, coronabit in te non tua merita, sed sua dona. Et ideo subdit: In misericordia et in miserationibus. Misericordiam accipe in pia affectione, miserationem uero in exhibitione.

Qui replet in nobis. Dixit coronabit te, et hoc modo  coronabit te, quia replet desiderium tuum in bonis, perducendo te ad illud bonum, quod est summum omnium bonorum, non in his bonis ubi, quocunque te uertas, uilescit habitum quod accendit desideratum. Quando enim non habeo, cupio; postquam uero habeo, contemno, et per illa bona renouabitur iuuentus tua, ut iuuentus aquile. Pre senectute supercrescit aquile superius rostrum inferiori in tantum, ut nec os aperire, nec se reficere possit, et sic penuria cibi deficit. In tali angustia acutum lapidem querit, et tandiu rostri incrementum contundit, donec se reficere possit, et tunc recipit et nitorem pennarum et uigorem uirium. Sic anima nostra non erat idonea ut pane illo quo uescuntur angeli reficeretur, quia os nostrum ueritate clausum tenebatur, sed data est nobis petra, id est, Christus, ad quam uetustate attrita, os nostrum, nouitate apertum, idoneum factum est ad uescendum pane illo angelorum, qui de se dixit: Ego sum panis uiuus, qui de  celo descendi; hic panis ab anima cuiusque renouati, hic etiam comeditur; tunc uero plenarie illo reficiemur, quando in Euangelicum habitum commutabimur, et ipse erit omnia in omnibus et quasi diceretur: Interim autem in hac peregrinatione quid? Utique non derelinquimur, quia Dominus faciens est misericordias, uerumtamen non nisi facientibus misericordias. Beati enim misericordes, quoniam misericordiam consequentur. Quem autem modum misericordie exigit? Hunc, scilicet: Dilige inimicum tuum, et: Omni petenti te tribue. uidetur autem repugnare quod dicitur, scilicet: Iniquum non suspicias; et illud: Tandiu desudet eleemosyna in manu tua, donec iustum inuenies, cui des eam. Sed uult Dominus ut misericordiam facias etiam iniquo, non tanquam iniquo. Occurrit tibi homo iniquus, iniquus homo est opus Dei, iniquum uero opus est hominis. Da operi Dei, ita ut non attendas opus hominis, id est, ut quod iniquus est non placeat tibi, quia si recipis iniquum in nomine iniqui, mercedem  iniqui recipies, sicut qui recipit iustum in nomine iusti, mercedem iusti accipiet. Sed aliquis peruerse et nimis large misericordiam accipiens dicit: Nunquid non corrigam filium luxuriosum, nec seruum sceleratum? Is sciat quia regula Domini non reprehendit hec si fiant, imo respondet si non fiant. Debes enim corrigere omnes ad correctionem tuam pertinentes, si autem qui ad te non attinent tibi inferunt iniuriam, patienter sustineas eam, quia sicut misericors erit, si tu misertus fueris, ita etiam misericors erit, ut non remaneat inultum quidquid pro iustitia pateris. Et ideo subdit: Quia erit faciens iudicium omnibus pro iustitia patientibus iniuriam. Prepostera duos sequentes uersus, et dic: uere Dominus est faciens misericordias, quia est miserator et misericors. Misericors quidem affectione, miserator exhibitione, quia undique nos uocat ad conuersionem, undique ad penitentiam. Sicut ait Apostolus: An ignoras diuitias gratie Dei? An nescis quia  patientia Dei ad penitentiam te adducit? uocat nos creature beneficiis, uocat nos spiritualibus donis, et ideo est miserator et misericors: sed ita intelligatur misericors, ut et uideatur iustus. Sicut enim nunc est misericors, ita tandem erit uerax: et ideo timendum est, ne tandem experiamur iustum, quem nunc contemnimus benignum. Sequitur:

Longanimis est, ut multum misericors. Longanimis est, qui non statim punit peccata nostra, sed longanimitate querit bona opera. Si enim puniret peccatorem, quem haberet laudatorem? Nec tamen uult in coruina uoce dilationem, sed in columbino gemitu confessionem. Multum autem misericors est, quia remunerat in nobis non nostra merita, sed sua dona. Resume totum uersum, et dic: Dominus miserator et misericors, longanimis et multum misericors, ipse fecit notas uias suas predictas, scilicet misericordiam et iudicium, per quas ipse ad nos uenit, et nos ad eum.

 Moysi. Per Moysen intelligendi sunt omnes perfecti, sed ideo eum potius ponit, quia per eum legem dedit. In qua lege data magnum mysterium est. Ad hoc enim lex data est, ut crescente peccato superbi humiliarentur, humiliati confiterentur, confessi sanarentur; has occultas uias suas notas fecit Moysi, per quem lex data est, qua superabundauit delictum, ut superabundaret et gratia. Nec hoc crudeliter adeo factum est, sed salubriter. Multi enim egrotant, et non sentiunt, nec medicum querunt; augetur morbus, crescit molestia, queritur medicus, et sanatur egrotus. Ecce quomodo pertinet ad legem misericordia. Iudicium quoque per contrarium, scilicet quantum ad non attendentes hoc pertinere intelligas. Et non solum Moysi et aliis fecit uias suas notas, sed et filiis Isrel, id est quibusque minoribus non uidentibus Deum fide, tandem uisuris specie. Fecit notas uoluntates suas, hec autem est uoluntas sua, ut nos attendamus multiplicem nostram miseriam, et queramus medicinam: et sic in perpetuum  non irascetur, hoc infert ad consolationem nostram. Non enim satagere debemus ut futuram iram euadamus, sed ut presentem deponamus. De qua Apostolus ait: Fuimus enim aliquando et nos natura filii ire, et ideo consolando nos dicit. Quia non irascetur in perpetuum. Iam enim spe iram in qua adhuc sumus, id est, penas peccati euasimus, tandem penitus euademus: et sicut non in perpetuum irascetur, ita nec in eternum comminabitur: hec enim presens ira, comminatio est eterne.

Non secundum peccata nostra. Quasi dicat: Dico quia non in perpetuum irascetur, neque comminabitur; et huius saluationis iam arrham habemus, quia cum nobis peccatoribus nichil nisi supplicium deberetur, non fecit nobis secundum peccata nostra, neque retribuit nobis secundum iniquitates nostras. Pro eodem accipit iniquitates et peccata. uel potes referre peccata ad originalia, iniquitates ad actualia.

Quoniam secundum. uere secundum peccata non  fecit nobis, quia misericorditer nobiscum egit; nam corroborauit, id est, confirmauit misericordiam suam super timentes se, secundum altitudinem celi a terra. Celum, id est, firmamentum undique equaliter altum est a terra, et undique protegit terram. Et omnis gratia, id est, temperies terre a celo est. Et est dicere: Ita confirmauit Dominus misericordiam suam super timentes se, ut sicut celum a protectione terre se non potest disiungere, ita nec misericordia eius a protectione timentium eum, non disiungit se. uel aliter: Confirmauit misericordiam suam secundum altitudinem celi a terra, id est, in tantum in quantum illi qui de terra celum facti sunt distant nunc ab alia terra, uel a se ipsis qui prius erant terra. Et ostendit idem per aliam similitudinem dicens: Quia fecit iniquitates nostras longe a nobis in tantum, quantum ortus est occidens; hec contraria naturalia distant inter se. uel aliter: Orta est gratia, occident peccata: et ideo per ortum intelligitur  gratia, per occidentem uero pena peccatorum, que adempta est per adempta peccata. Et est dicere: Quantum distat ortus ab occidente, id est, gratia a pena, tam longe fecit iniquitates nostras. Et qualiter hoc fecit, ostendit dicens: Dominus misertus est timentibus se taliter quomodo miseretur pater aliquis filiorum. Sub Patre ergo uerberante ploremus, sub emendatione eius gemamus: quia flagellum eius medicina est, non pena, et castigatio non damnatio. Et ideo misertus est, quoniam ipse cognouit figmentum nostrum. Scit enim quid fecit, et quomodo lapsum sit, et quomodo reficiendum sit.

Recordatus est. Ideo quoque misertus est nostri, quia recordatus est quoniam puluis sumus. Et uere puluis, quoniam homo, id est, ab humo sumus. Attendat ergo miser homo quid sit homo, ut non superbiat homo. Nam quid superbit homo? Frustra utique, quia dies eius sicut fenum, modo scilicet florentes, et statim arescentes, et efflorebit homo sic,  tanquam flos agri. Nullus enim flos agri perennat; sic omnis dignitas hominis tam in se, quam in exterioribus ante durat, sed cito dilabitur.

Quoniam spiritus. uere homo non permanet, quoniam illud quod stabilius uidetur in eo, mutabile est, nam spiritus, qui est in illo, non permanebit, sed pertransibit. Separatur a corpore in morte, et etiam dum in eo est non subsistet, quia inconstans est. Sapit enim, desipit, gaudet, tristatur, et cetera; et siue pertranseat siue labatur, non cognoscet amplius per se locum suum; quia neque post mortem ad corpus resuscitandum per se redit, neque post lapsum per se resipiscit, quia de uia iniquitatis dictum est: Omnis qui ambulat in ea, non reuertetur.

Misericordia autem. Per se quidem non cognoscet, per misericordiam Dei recognoscet. Ecce largissima Dei misericordia quidem, uerbum illud quod in eternum manet transitorio feno nostro fecit fratrem, scilicet unicum filium de corde Patris genitum, nobis  adoptiuis fecit germanum, ut participando fenum nostrum, faceret nos participare aurum suum. Factus est enim particeps nostre mortalitatis, ut nos faceret participes sue diuinitatis: hanc misericordiam, id est, hanc piam affectionem Dei Patris erga nos hic accipit et dicit: Misericordia Domini ab eterno est quia elegit nos in ipsa ante mundi constitutionem: et duratura est in eternum, quia faciet nos participare aurum suum, erit dico non super quoslibet, sed tantum super timentes eum. Gaudeant ergo timentes eum, quia super eos misericordia Domini erit in eternum: qui autem non timent eum, potius quam gaudeant tristentur, quia fenum erunt, et cum feno erunt in tormenta: quia caro eorum resuscitabitur ad penam, non ad gloriam.

Et iustitia illius. Filii nostri, sunt bona opera nostra: filii autem horum filiorum, est retributio bonorum operum. Et est dicere: Misericordia quidem Domini ab eterno et usque in eternum, et per hanc misericordiam iustitia illius, id est iustum iudicium  Domini erit in filios filiorum, id est in remunerationem bonorum operum. Et hoc non quibuscunque, sed his qui seruant sibi bene agendo testamentum eius, id est hereditatem ab ipso promissam. Et qui sint illi, exponit dicens: Et memores sunt mandatorum eius, que uia sunt ad testamentum, non tantum ad sciendum, sed ad faciendum, in remuneratione bonorum operum. Nam Dominus qui descendit de celo, qui mortuus est et resurrexit, qui hominem assumptum sursum eleuatum, qui irrisus ante iudicem stetit: parauit iam sibi sedem suam, id est, sedem iudiciariam in celo, id est, in sanctis uiris, quos inhabitat, et per quos alios diuidit. Faciant ergo  homines in terra quod uolunt, quia nulla erit irremunerata iustitia, nec impunita nequitia. Nam Dominus in celo parauit sedem suam iudiciariam. Et uere  potens est adhuc Dominus, quia regnum ipsius, id est, illi in quibus ipse regnat, dominabuntur omnibus bonis et malis:  quia iudicabunt sancti nationes hos quidem comparatione sua statuendo ad dexteram, illos uero ad sinistram, et in his qui ad dexteram non erit irremunerata iustitia, nec in his qui ad sinistram impunita nequitia.

Benedicite. Angelos hic accipit predicatores sanctos. Et est dicere: Quando quidem nulla erit irremunerata iustitia, ergo omnes angeli eius benedicite Domino, id est, sublimate et in uobis et in aliis Dominum: uos dico qui merito debetis, quia per eum adeo sublimes estis, quod estis potentes in uirtute, id est, in miraculis, et estis in [non] solum annuntiantes uerbo, sed etiam facientes in opere uerbum illius ad audiendam uocem sermonum eius, id est, ad hoc ut a uobis audiantur sermones eius in uoce, id est, manifeste. uere enim aperte Dei sermones annuntiant, qui quod clamant uoce, monstrant in opere. E contra autem in tenebris annuntiant, qui ore laudant, factis negant.

 Benedicite Domino omnes uirtutes eius. uirtutes sunt talentum sibi creditum, bene dispensantes que sunt eius, id est, Domini, quia ut ipse ait: Sine me nichil potestis facere, et determinat quas uirtutes accipiat. Quasi dicat: uos minores uoco uirtutes, qui estis ministri eius. Et in hoc ministri, qui facitis uoluntatem eius, scilicet erogantes prout ipse uult, cibaria seruis suis. uos etiam omnia opera eius benedicite Domino hic, quoscunque inferiores colligit: et propterea dicit opera eius, quia quod nos eum benedicimus, hoc ipse in nobis operatur. Ipsius enim creatura sumus in operibus bonis, uel potest large accipi pro omni creatura. Quasi dicat. Omnia opera benedicite, id est, prebete uos materiam benedicendi Dominum. Omnia enim ab ipso facta benedicent eum, non quod sensum benedicendi habeant, sed quia sunt materia benedicendi eum. Et hoc non tantum in uno loco, sed in omni loco dominationis eius. Omnis locus dominationis sunt et boni et mali. Et ipse benedicetur non tantum in remuneratione  iustorum, sed etiam in iusta damnatione malorum. Quidquid autem de aliis sit, tu anima mea pro omnibus beneficiis eius, condignas ei gratias reddendo benedic semper Domino.



IN PSALMUM CIII. Ipsi Dauid.



ARGUMENTUM.

Presens psalmus et centesimus quadragesimus octauus consideratione creaturarum Dei in eius canuntur laudem. Aliter uox Ecclesie laudantis Deum.



EXPLANATIO.

Dauid personam loquentis indicat, et cetera omnia Domino Christo canuntur, qui creator, gubernator et redemptor est mundi. Propheta uolens ostendere conditionem rerum diuina significare mysteria, primo modo per fabricam celi et terre, Christi et Ecclesie sacramenta decantat. Secundo operas Domini diuersis  figuris tectas enumerat. Tertio profitetur in illo eterno seculo preconia Domini iugiter se esse dicturum, que etiam in hac uite sue breuitate cantauerat.



COMMENTARIUS.

Benedic anima mea Domino. Psalmus ipsi Dauid. Audituri sumus in hoc psalmo magna, leta et pulchra, desiderabilia, et plena letitie gaudiorumque munera eius, que iam ille qui conceperat istum psalmum, uidebat animo, et ipsius uisionis exsultatione eructabat. Quasi dicat. Pro tantis beneficiis et tam magnis et multis muneribus gratiarum eius benedic anima mea Domino iuste. Quasi dicat. Hortor animam meam ut te benedicat, quia tu, Domine Deus meus, magnificatus es uehementer. Semper in se Dominus magnus est et magnificus etiam occultus, sed tantum mihi magnificatus: quia quanto magis opera eius a nobis intelliguntur, tanto magis nobis magnificatur. Et uidete magnifica opera illa, quibus solus laudandus est auctor omnium magnificorum, hoc scililet,  Induisti confessionem et decorem. Si quis uult uestimentum esse Dei, displiceat ei feditas sua, et confiteatur eam, et sic factus erit decorum indumentum eius. Prior enim est confessio, deinde decor. Confessio est peccatorum, decor uero recte factorum; et hoc est quod dicit: Induisti confessionem et decorem, id est, indumentum tibi fecisti, confitentes feditatem suam, et factos decoros. Unde per Isaiam dicitur: uiuit Dominus, quia his omnibus uelut uestimento uestieris. Tu dico amictus lumine, id est luminosis sicut uestimento. Lumen uocat illos de quibus Apostolus dicit: Fuistis aliquando tenebre, nunc autem lux in Domino. Et per amictus quod ad caput ponitur, notat maiores esse istos prioribus. Eorum enim qui uestimentum Christi sunt, alii in ora uestimenti, alii circa caput sunt propter excellentiam; alii ut fimbrie dependentes, alii hac uel illa parte secundum diuersas dignitates sunt.

Extendens celum sicut pellem. Si ad litteram hoc  tibi legere placet, attende quia tale est ac si dicat: Nec mirum si tu, Domine, de feditate decorem, et de tenebris splendescere fecisti lucem: quia quod nobis est incredibile, tibi est facile. Nam tu extendis celum. id est firmamentum  ita facile, sicut aliquis extendit pellem. Et hoc dictum est ad remouendam stultorum opinionem, qui putabant laborem esse in operibus diuinis, quemadmodum in humanis. Tu dico extendis celum, qui tegis aquis superiora eius celi. Sunt enim aque super celum, id est, firmamentum, quia dicitur Deus posuisse firmamentum in medio aquarum, et ipsis aquis compaginatum, tu, inquam, illud facis qui tante potentie es, scilicet qui ponis nubem ascensum tuum. Suscepit enim nubes eum ab oculis eorum.

Qui ambulas super pennas uentorum. uenti dicuntur habere pennas propter uelocitatem. Sed ipse ambulat super pennas illas, qui simul fecit omnia: quia sermo eius superat omnem uelocitatem uentorum,  qui simul penetrat omnia. Et qui facis spiritus celestes corpora accipere, et esse angelos, id est, nuntios tuos. Et non solum minores, sed etiam ignem urentem, id est, seraphim illos superiores facis ministros tuos. Seraphim enim ardentes uel incedentes interpretantur. Et qui fundasti terram super stabilitatem, id est, qui fecisti stabilitatem terram. Que autem sit stabilitas cui innitatur, nos nescimus. Et quia fundasti terram, ideo non inclinabitur in seculum seculi, id est, in eternum manebit: licet enim dicatur, Celum et terra transibunt: tamen non terra transibit ut non sit, sed in quantum nostre seruit infirmitati.

Abyssus. Dico terra non inclinabitur, sed tamen uidetur inclinari, quia undique concutitur. Nam abyssus, id est, profunditas aquarum, est amictus eius, id est, undique circumdat eam sicut uestimentum. Quia Oceanus diuidit eam in quatuor partes: duas inferius, duas superius, ut in Macrobio legitur.

Super montes stabunt aque. Hic litteralis sensus  deficit. Non enim futurum pro preterito potest accipi, ut ad tempus diluuii hoc referretur. Nec frustra tamen positum est, quia solet propheticis spiritus ubi uult nos insistere, litteram, non allegoriam, tale quid apponere, per quod moneat nos ad mysterium recurrere. Quapropter que ad litteram hactenus dixerimus, ad mysterium conuertamus et dicamus: Quomodo factum est hoc ut fedi decori fierent, et de tenebris lux splendesceret? per hoc scilicet, quia tu Domine extendis celum sicut pellem. Celum uocat immortale uerbum et alia etiam celestia secreta: per pellem uero mortalitas designatur, quia pellis proprie non dicitur, nisi postquam ab animali abstrahatur. Et Dominus eligit quosdam mortales, et adhibita mortali lingua, mortali sono, et ceteris mortalibus instrumentis, per illas fecit nobis celum, id est, aperuit nobis immortale uerbum suum. Et quantum auctoritas et fama illorum extenditur, in tantum celestia secreta ab eis exposita diffunduntur.  Et hoc est quod dicit: Extendens celum sicut pellem. Tu dico qui tegis, id est, munis superiora eius celi, aquis, id est, spiritualibus donis. Superiora in illo mortali uerbo sunt dicta de eius diuinitate; ut, In principio erat uerbum, etc., quantum ad dicta de eius humanitate. Et illa superiora munita sunt ab ignorantia et incertitudine per spiritualia dona, quia nisi illi pleni spiritualibus donis essent, uel non se uel nos in illis ita certificare possent. Quod autem aque pro spirituali gratia accipiantur, Dominus in Euangelio attestatur dicens: Qui credit in me, flumina de uentre eius fluent aque uiue. uel aliter: Celum sunt sacre Scripture, quia celant, id est continent in se secreta mysteria. Et sicut pellis mortuo pellito extenditur, in quamdam durabilitatem sui, ita mortuis, scriptoribus Scripture sancte in auctoritatem durabilem sunt extente. Dum enim Paulus superfuit, Epistole eius a paucis curabantur; tunc autem cum ipse non superfuit, per totum orbem pro sacrosanctis  habebantur, et adhuc habentur. Et hoc est quod dicit: Extendens celum sicut pellem. Tu, dico, qui tegis, id est, obscuras superiora precepta eius celi, id est, Scripturarum, sicut: Honora patrem et matrem, quod preceptum dignius quam quod iubet ut manum pauperi porrigas, et multa similia, illa, inquam, tegis, id est, obumbras aquis, id est, duobus excellentissimis mandatis, scilicet, dilectione Dei et proximi. Sicut enim aurum argento appositum obscurat ipsum argentum, ita hec excellentissima duo mandata, quibuscunque aliis superioribus comparata, quasi uilescere faciunt illa. Attende etiam quia dictum est: Charitas Dei diffusa in cordibus nostris. Et diffusio bene ad aquam pertinet. Quare dilectio Dei et proximi recte per aquas designantur, quia nichil est quod cor hominis magis molliat, aut a peccatis molliat. uel aliter: Celum sunt sancti Patres, qui exemplo suo et per dicta et per facta sua sunt nobis obumbraculum contra incentiua uitiorum, et intemperiem  uitiorum, sicut pelles, dum tabernacula prius inde fierent, erant protectio contra eris intemperiem et hoc est quod dicit: Extendens celum sicut pellem, qui tegis, id est, munis, superiora eius celi aquis gratie spiritualis. Superiora illorum sanctorum Patrum uocat ea que ipsi maiori ui rationis instituerunt, ut ea de quibus Apostolus ait: Siue mente excedimus, Deo. Hec superiora muniuit in illis per spiritualia dona dupliciter, scilicet, et contra errorem ne errarent, et contra elationem, ne tamen superbirent.

Qui ponis nubem. Diuerse positiones sunt et istud et similia que sequuntur. Et est dicere: Tu ponis nubem ascensum tuum, id est, predicatores sanctos, qui nubes dicuntur, et compluunt uerbis, intonant minis, corruscant miraculis, facis nobis gradus esse ad te, id est, ad cernitionem tuam. Habet alia translatio Eius, et refertur ad celum, ut ita dicatur: Tu ponis nubem eius ascensum celi, id est, facis predicatores gradum nobis ad celum, id est, ad Scripturas  intelligendas, uel etiam ad alios sanctos Patres, quorum dicta et facta nobis notificant. Sequitur:

Qui ambulas super pennas uentorum. Anima dicitur uentus. Quia sicut res illa incorporea, quecunque dicitur, mouet res corporeas, ita anima cum sit incorporea, mouet tamen corpora. Penne autem anime sunt uirtutes. Et quamuis anima predita sit uirtutibus et etiam illis duabus egregiis pennis, id est, dilectione Dei et proximi, tamen Dominus ambulat super has omnes pennas, quia multo maior eius dilectio in nos est, quam nostra in eum, quia ipse prior dilexit nos; et quod nos diligimus, ab eo processit.

Qui facis angelos. Angelos uocat predicatores, quos Dominus facit de carnalibus spirituales, scilicet, ut si spiritus in carne teneatur, non tamen carni seruiat. De qualibus dixit Apostolus: Spiritualis omnia iudicat, ipse autem a nemine iudicatur. Et facis ministros tuos, id est, minores predicatores  tuos ignem urentem, id est, spiritu feruentes, Domino seruientes. Qui enim predicat, tanto facilius alios incendit, si ipse prior ardeat.

Qui fundasti. Terram uocat Ecclesiam propter culturam. Et est dicere: Tu fundasti terram super stabilitatem suam, id est, super illum qui est fundamentum, de quo dicit Apostolus: Fundamentum aliud nemo potest ponere preter id quod positum est, id est, Christus. Et ideo non inclinabitur, id est, non mouebitur in seculum seculi. Sed tamen  multi uolunt eam mouere, quia abyssus est amictus eius sicut uestimentum. Abyssus est profunditas aquarum marinarum. Per hanc designatur amaritudo persecutionum, que quodam tempore tantum in Ecclesia creuit, quod etiam montes, id est, uirtutibus eminentes oppressit, quosdam uero interfecit, quosdam fugauit, quosdam latere cegit. Quod preuidens propheta per Spiritum dixit quod abyssus in tantum preualebit terre, id est, Ecclesie, quod  etiam aque stabunt super montes. Sed que cura? Nulla utique, quia fugient aque, id est, cessabunt persecutiones ab increpatione tua, id est, per increpationem, quam tu facies per tuos. Et uere fugient, quia formidabunt a uoce tonitrui tui, id est, propter manifestam comminationem tuorum dicentium: ue mundo a scandalis. Rursus: Nisi penitentiam egeritis, peribitis, et similia. Et cessante persecutione, quibus oppressi erant, montes ascendent, id est, tunc apparebit sanctorum apostolorum et aliorum prelatorum eminentia. Et campi humiles subditi descendent. Quantum enim illi plus ascendunt in prelatione, tanto magis isti proficient in subiectione. Sed tamen neque illi ascendunt, neque isti descendunt, nisi in locum quem tu fundasti, id est, firmiter disposuisti. Unusquisque enim propriam domum habet a Spiritu sancto.

Terminum posuisti. Ideo dico te locum eis posuisse, quia tu posuisti terminum, id est, certam metam omnibus,  scilicet, montibus et campis et aquis, quem non transgredientur. Et ideo aque postquam iam iubente te fugierunt, nunquam amplius conuertentur operire terram. Quasi dicat: Mare, quod mouebitur, et fluctus tundent littus, quia non omnino persecutio exstirpabitur, sed tamen nunquam amplius aque reuertentur in statum illum, ut operiant terram, opprimant Ecclesiam, ut prius. Quia et si tempore Antichristi grauis persecutio futura sit, leuior tamen erit, quia ubique non erit.

Qui emittis. Posuisti, inquam, eis terminum, tu, dico, qui emittis fontes in conuallibus. Conualles sunt depressa et stricta loca inter montes, per que designantur humiles, de quibus per prophetam dictum est: Super quem requiescet spiritus meus, nisi super quietum et humilem, et timentem uerba mea? Quanto enim humiliores, tanto in spirituali gratia fertiliores. Et ideo dicit: Qui emittis fontes, id est, qui preparas inexhaustam et reficientem doctrinam in conuallibus; pertransibunt inter medium montium, id est, non dissentient  a communi doctrina montium, id est, apostolorum. Hec enim concordia uere obseruanda est in Ecclesia. Unde et apostolus Paulus, qui neque didicit ab homine neque per hominem, tamen, ne dissentire uideretur ab aliis, contulit quod acceperat cum eis, et sic omnem suspicionem prauam de se repulit. uel aliter: Aque de conuallibus procedentes pertransibunt inter medium montium, id est, per uallem transfluent, quia ad solos homines peruenient; montes uero, id est, superbos non attingent. Et nota quod ideo ponit pertransibunt, quia, ut Apostolus ait: Siue prophetie, siue scientia, euacuabuntur, quoniam cum uenerit quod perfectum est, euacuabitur quod ex parte est.

Potabunt. Quasi dicat: De aquis conuallium potabunt omnes bestie agri, id est, aliqui de omnibus bestiis agri. Bestias agri uocat Iudeos; bestias, ideo, quia et si Deum uerum colerent, tamen propter sola carnalia hoc faciebant. Per agrum autem designatur  cultura legis et prophetarum eis impensa. Et non solum bestie agri, sed etiam onagri, id est, gentiles, qui erant quasi siluestres asini, id est, stolidi et indomiti, exspectabunt potari ab aquis illis. Et hoc in siti sua, id est, in siti a Deo sibi data. Alii enim plus, alii minus, quia he contemperate sunt, quod de his potantur magni et parui, docti et indocti, senes et et pueri, quisque pro sua capacitate. Hic enim elephas natat, agnus ambulat; hic onager reficitur, et lepus non terretur.

Super ea. Dictum est: Quoniam montes ascendunt, et descendunt campi, et fontes orientur in conuallibus. Et super ea, scilicet, montes, campos et conualles, uolucres celi, id est, spirituales uiri, quorum conuersatio in celis est, erunt, quia innitentur auctoritati eorum. Et habitabunt, id est, corde eis adherebunt, scilicet, ut nichil seorsum sentiant, quod perfectum ostendit, dicens: Quia dabit uocem de medio petrarum, id est, de communi doctrina montium.  uel aliter: uolucres celi, qui prius erant instabiles, habitabunt super ea, id est, fundati in fide montium et conuallium stabiles erunt; et dabunt uocem de medio petrarum, ut prius.

Rigans montes. Dictum est: Tu emittis fontes in conuallibus; tu, dico, etiam rigans montes de superioribus suis, id est, imbuens montes spiritualibus donis, que a te, qui uere superior es, quia creator, procedunt. Omne enim datum, et omne donum optimum desursum est, descendens a Patre luminum. Et quia habent a te, non a se, ideo terra sociata per eos sociabitur de fructu operum non ipsorum, sed tuorum. Neque enim qui plantat, uel qui rigat, est aliquid, sed qui incrementum dat Deus.

Producens fenum. Satiabitur, inquam, terra; terra, dico, producens fenum iumentis. uel potest referri ad Dominum, ut sic dicatur: Emittis fontes, rigans montes, et satiando terram producens fenum, id est, necessaria carnalia iumentis, id est, predicatoribus  sanctis triturantibus, ut grana a paleis, id est, bonos a malis separent. De quibus dictum est: Non alligabis os boui trituranti. Debent enim deuoti prouinciales erogare cibaria militibus Christi, sicut Apostolus precipit dicens: Communicet autem his qui catechizat uerbo ei qui se catechizat in omnibus bonis. Et alibi: Si nos seminauimus uobis spiritualia, quid magnum si metemus nobis carnalia? Dant enim sancti predicatores aurum, accipiunt fenum, id est, dant eterna, accipiunt caduca. Et ideo ad maiorem expressionem que accipiunt subdit: Et producens herbam seruituti hominum. Seruitutem hominum uocat, quos et iumenta, quia dicit Apostolus: Nos autem seruos uestros per Iesum Christum. Et alibi: Cum essem liber ab omnibus, me seruum feci omnium.

Ut educas panem. Ad hoc, inquam, producis fenum de terra inferiori iumentis, ut educas de superiori terra, id est, de predicatoribus panem, id est, refectionem spiritualem illis inferioribus; et uinum, id est, preclarum calicem Domini, qui non dementat  corpus, sed letificat cor hominis. Quasi dicat: Nemo paret os ad ebrietatem, sed cor, quia hoc uinum non corpus dementat, sed cor. uere enim cor dementauerat illius, id est, abalienauerat, qui semiustus tormenta non timebat, sed tyranno insultabat dicens: Assatus sum, iam uersa et manduca.

Ut exhilaret. Habent quidam libri: Ut educat panem, quod bene cum isto conuenit, ut sic dicatur: Ideo producit Dominus fenum iumentis, ut panem educat et uinum. Et post ista exhilaret, letificet faciem interiorem in oleo, id est, in spirituali gratia. Postquam enim aliquis est pane illo cibatus, et uino illo potatus, sequitur ut spirituali gratia repleatur. Et ideo  exhilarabit faciem in oleo, quoniam panis precessit, qui confirmet cor hominis. Hoc ideo addit, quia simpliciter panem posuit. Et est quasi dicat: Intus esuri, intus siti, quia intus reficieris.

Saturabuntur. Quasi dicat: De hoc pane saturabuntur ligna, non iam siluestria, sed campi, id est,  iam planata, et ut ponantur in edificio apta. Et accipe per ligna minores plebes populorum. Et non solum, sed etiam cedri, id est, potentes et nobiles pane illo saturabuntur. Cedri, dico, si sunt Libani, id est, candidate, et non a se candidate, si quas ipse plantauit. Omnis enim plantatio quam non plantauit Pater meus, eradicabitur. Et illic, in cedris, illic passeres nidificabunt. Passeres uocat humiles, qui huic seculo abrenuntiauerunt, et, ad communem uitam se transferentes, habitant in cenobiis, que cedri construxerunt, cauti, et de peccatis suis semper queruli. Et quamuis spem habeant in cedris illis, propter necessitatem temporalem, tamen in domo herodii est principalis spes eorum. Nam domus herodii est dux eorum. Herodius est auis que nidificat in humilibus petris maris, que undique tunduntur fluctibus, et non franguntur, sed frangunt fluctus. Sic et Christus tunsus fuit in se, et tunditur in suis fluctibus tentationum et tribulationum, quos omnes  frangit, et non frangitur. Et hec domus herodii, id est Christus, est passeribus dux. Excelsi etiam montes, id est, apostoli, sunt duces ceruis. Cerui dicuntur illi qui iam habent agiles pedes, id est, affectiones ad transiliendum. Hec etiam uepribus et sentibus plena, et ad conscendendum ardua, id est, celestia. Et his talibus montes excelsi, id est, apostoli sunt duces doctrina sua et exemplo. Sed tamen petra, id est, Christus, est eis principalis dux et principale refugium. Et hoc probat a maiori dicens: Quia etiam herinacius, id est, spinis peccatorum inuolutis et desperatissimis est refugium, per quod solum sperant se posse liberari. uel aliter: Montes, id est, altiora precepta, sunt dux ceruis, quod non sibi attribuuntur, sed Domino, quia petra est eis refugium. Nam etiam herinaciis est refugium, ut prius.

Fecit lunam. Quasi dicat: Ligna campi saturando et alia predicta faciendo, fecit lunam, id est, presentem Ecclesiam que propter augmentum et decrementum  lune comparatur. Lunam dico existentem in tempora, id est, tantum temporaliter duraturam. Et fecit etiam solem, quo luna illuminaretur, quia uerbum suum fecit incarnari. Et ad differentiam nostri solis dicit: Qui sol cognouit, id est, presciuit occasum suum. Sicut enim uoluntate humanam carnem accepit, ita uoluntate deposuit; potestate uero accepit, sicut ipse ait: Potestatem habeo ponendi animam meam et iterum sumendi eam.

Posuisti tenebras. Quasi dicat: Quare occiditur? Ideo, scilicet, quia tu posuisti tenebras, id est, quia cecitas contingit in Isrel. Si enim cognouissent, nunquam Deum glorie crucifixissent. Et posite sunt tenebre, quando que de eo in Scripturis dicta erant non intellexerunt; nox uero, id est, densissime tenebre facte sunt in eis, quando per doctrinam et miracula, que coram eis fecit, ipsum non intellexerunt nec cognouerunt, cum tamen quidam eorum uisis miraculis dixerit: Nemo potest hec signa facere que tu  facis, nisi Deus fuerit cum illo. Et in illa nocte omnes bestie silue, id est, Iudei, non iam bestie agri, sed bestie silue, id est, immansueti et incorrigibiles, quasi iugo et prophetarum et legis penitus expertes, pertransibunt, id est, de cognitione in persuasionem, de persuasione in operationem, et sic in perseuerantiam transibunt. Et quos per bestias silue accipiat, ostendit, dicens: Catuli leonum, id est, non solum maiores, sed etiam minores, de Iudeis pertransibunt rugientes pariter: Crucifige, crucifige eum. Ad hoc, ut rapiant et querant escam sibi, id est, ut satisfaciant carnali cordi super eum. Quod facere non potuerunt, nisi a Deo permissum sit. Unde cum corruptus Iudex diceret: Nescis quoniam habeo potestatem dimittere te et crucifigere te, Dominus tumentem uesicam pupugit, et omnem flatum emisit, dicens: Non haberes in me potestatem, etc. Ortus est sol. Illi quidem rugient, ut rapiant et querant escam. Sed que cura? Sol ortus est, id est, resurgendo, ascendendo orietur, et illi timentes congregabuntur, ut precipiant, ne  quis in eo nomine loquatur. Et collocabuntur in cubilibus suis, id est, in conscientiis suis prauis. Ille autem qui erit homo, id est, ratione utens, exibit de conscientia praua ad opus suum, id est, ad opus sibi utile, id est, confitebuntur peccata sua, ut hi qui uenientes ad apostolos dixerunt: Quid faciemus, uiri fratres? Et deinde exibunt ad operationem suam, id est, operabuntur in uinea usque ad uesperam, id est, usque ad finem uite sue. uel aliter: Dixit quia sol occidit, et in illo occasu posuisti, id est, pones tenebras, id est, dubitationem in cordibus apostolorum et aliorum credentium. Et fiet etiam nox, id est, desperatio in quibusdam illorum, quia dicent: Nos putabamus quod redempturus esset Isrel. De hac nocte dixit Dominus Petro: Simon, Simon, expetiuit uos Satanas, ut cribraret uos sicut triticum, ego autem oraui pro te, ut non deficiat fides tua, et tu aliquando conuersus confirma fratres tuos. Fiet, inquam, nox, et in ipsa nocte omnes bestie silue, id est, caput demonum  et omne satellitium eius, qui ideo siluestres bestie dicuntur, quia sine spe amplius domum redeundi damnati sunt; hi, inquam, pertransibunt, id est, de uno ad alium transibunt. Et non solum maiores demones, sed et catuli leonum pertransibunt rugientes sicut maiores, ad hoc, ut rapiant et querant sibi escam, id est, ut aliquem inueniant de quo possint se reficere. Non autem illam escam habebunt nisi a Deo sibi datam. Habent enim uoluntatem nocendi, sed non habent potestatem nisi quantum permissi fuerint. Cito autem  finietur pertransitus ille, quoniam sol orietur, et tunc bestie ille a cordibus fidelium expulse congregabuntur quasi in angulum, et collocabuntur quasi in cubilibus suis, id est, in cordibus infidelium. Et sic homo, id est, reuera utens ratione, exibit in pace ad opus suum. Et quid uocet opus exponit, scilicet, exibit in pace ad operationem suam in uinea Domini, usque ad uesperam, id est, usque ad tempus Antichristi, qui  ueniet in uespere mundi. Tunc enim rursus nox fiet, quia, ut Apostolus ait: Tale tempus erit quale non fuit ex eo, ex quo gentes esse ceperunt.

Quam magnificata sunt. uidens propheta hec pulchra a Deo ordinata et disposita currere suis temporibus, et attendens artificem gloriosum in suis artificiosis, erumpit in hanc admirationem dicens: Domine, opera tua quam sunt magnificata! Nec mirum, si opera sunt magnifica, quia per magnificum fiunt. Nam fecisti omnia illa in sapientia, id est per Filium tuum, de quo Apostolus: Nos predicamus Iesum Christum crucifixum, Iudeis scandalum, gentibus stultitiam: uocatis uero gentibus Christum Dei uirtutem, et Dei sapientiam. Et repetit breuiter opera illa dicens: Terra Iudaica impleta est possessione tua, id est, possessione noua, id est, multi de Iudeis crediderunt in te, et facti sunt possessio tua, iuxta illud: Ecce uetera facta sunt noua. Et ait Apostolus: Si qua noua in Christo creatura. Nec solum terra, sed etiam hoc magnum mare, id est, gentilitas in amaritudine  uitiorum posita, impleta est possessione tua. Et mare istud spatiosum est manibus, id est, operibus, messis enim multa est, operarii uero pauci. Illic, id est, in mari sunt reptilia quorum non est numerus, id est, sunt multa millia suggestionum, tentationum: que ideo reptilia dicuntur, quia leniter subrepunt. uel quia nos repere faciunt, id est, in terram deiiciunt. Ibi sunt animalia pusilla cum magnis, id est, heretici concitantes heresin in maioribus, et in minoribus. In maioribus, ut in uerbi diuinitate: in minoribus uero, ut in humanitate. Sed quamuis  sint animalia et reptilia, tamen naues, id est, Ecclesie crucis adherentes non naufragabuntur ibi, id est, in mari illo, sed secure pertransibunt.

Draco iste. Non solum reptilia et animalia parua et magna, sed etiam draco iste notabilis est ibi, scilicet caput totius mali. Quem tu in dignitate formasti, ipse ante se deformauit, et sic formatus est ad  illudendum ei, id est, taliter ut illudatur ei a fidelibus. Multos enim quos per guttur perforaturum amittit, quia armilla maxillam eius perforasti. Per armillam, que rotunda et solida est, designatur gratia, quia sicut armilla collum uel brachium circumdat: ita gratia quosdam sic ambit, ut resipiscendo faciat eos elabi faucibus diaboli, in quibus iam per lapsum tenebantur clausi. Et hec omnia, scilicet et draco et animalia exspectant hoc a te, ut des escam in tempore illis a te disposito. Et ideo dico exspectant a te, quia colligent escam te dante illis, id est, non quam uoluerunt, sed quam tu dabis. Draco enim omnes deuorare uult sed non deuorat quos uult. Si quis enim bonus erit, cibus Christi erit, et cibum Christum habebit: si quis uero malus est, cibus serpentis erit, quia serpenti dictum est: Terram comedes. Si uis ergo non esse cibus serpentis, esto bonus, et cum Apostolo, que sursum sunt sapias, non que super terram. Sequitur:

 Aperiente te manum tuam omnia implebuntur bonitate. Quod est dicere: Illi quidem ubicunque permiseris, colligent escam; sed tamen omnia, que digne uocantur omnia, id est, omnes illi qui inesse rerum sunt numerandi, implebuntur bonitate, id est, gratia gratis data, te aperiente manum tuam, id est, reuelante uerbum tuum, per quod operatus es omnia.

Auertente autem te. Dico bonitate implebuntur, et tamen turbabuntur, id est, turbationem lapsus interdum patiuntur te auertente faciem ab eis propter aliquam presumptionem. Sicut Petrus quando non attendebat quem iuxta se habebat, sed presumptuose de se dixit: Domine, paratus sum tecum in mortem et in carcerem ire. Ideo turbatus est, quoniam ad uocem ancille negauit. Sed tamen  scimus, quoniam diligentibus Deum omnia cooperantur in bonum. Et ideo proderit eis turbatio, quia sic auferes superbum spiritum eorum, et deficient a spiritu suo, et proficient in tuo,  et reuertentur in puluerem suum, id est, recognoscent infirmitatem suam. Et ita emittes eis sanctum Spiritum tuum, et creabuntur in operibus bonis, et spiritum eorum auferendo, et tuum immittendo, renouabis faciem terre, id est, illorum terrenorum interiorem, scilicet faciem; his omnibus uisis dicit aggratulando diuine misericordie: Sit gloria Domini in seculum, id est, taliter sit gloriosus Dominus in eternum, scilicet ut permittendo suos turbari, auferat spiritum eorum, et mittat eis spiritum suum. Et uere sic erit, quia Dominus letabitur in operibus suis. Illi enim ab eo renouati bene operabuntur, et inde Dominus letabitur. Dominus dico, qui tales facit eos, de quibus iure possit letari. Nam respicit misericorditer terram et facit eam tremere, sicut ait Apostolus: Cum timore et tremore uestram ipsorum operantes salutem. Ipse dico respicit, qui tangit exteriori flagello, et occulta inspiratione, montes, id est elatos: et fumigant, id est, lacrymosas preces fundunt ad Dominum.

 Cantabo Domino. Quia Dominus respicit terram et alia predicta facit, ergo cantabo Domino in uita mea, id est, taliter uiuam quod uita mea erit canticum Domino; et ut hoc sit, psallam Deo meo, id est, bene operabor ad honorem Dei mei quandiu  fuero, hoc semper optabo ut eloquium meum, id est disputatio mea, scilicet quod me ipsum accuso, illum laudo, sit ei iucundum.

Et uere erit ei iucundum, quia ego delectabor non in mundo, sed in Domino. Et hoc in uero, id est, in uera delectatione, nunc quidem in spe, tandem uero in re. Ergo ut et ipsi delectentur, deficiant meo exemplo a terra, id est, ab appetitu terreno peccatores, id est Iudei suscepte legis preuaricatores: et etiam alii omnes iniqui meo exemplo, ita ut non sint qui prius fuerunt. uerte enim impios, et non erunt. Et ut isti et illi me imitentur, ergo anima mea pro tantis beneficiis et tam multis muneribus gratiarum eius, benedic anima mea Domino. Benedictio a capite, benedictio in fine: a benedictione incepimus,  ad benedictionem redeamus, ut in benedictione regnemus.



IN PSALMUM CIu. Alleluia.



ARGUMENTUM.

Hic psalmus ueterum tam sanctorum quam temporum recordatione in presentium utilitatem decenter omnino, et artificiose formatur. Aliter uox Christi ad apostolos de Iudeis.



EXPLANATIO.

Alleluia Hebreum nomen est, neutro genere declinandum, ut Hieronymus ostendit, quod interpretatur, laudate Dominum: et ubicunque positum est in titulis, docet potentiam Creatoris semper debere laudati. Quod autem semel dicimus hoc in omnibus obseruandum est. In quocunque psalmo primum Alleluia fuerit prenotatum, eum et tam in fine habere  alleluia subiectum: quod plerique nescientes, sequentis psalmi arbitrantur esse principium. Denique sepe reperies in uno psalmo duo alleluia preposita, quod significat unum ad finem prioris, alterum ad sequentis pertinere principium, sciens Propheta populos Isrel spem in temporalibus beneficiis ponere solitos, prima parte monet ut eum spiritualiter semper exquirant. Secunda per patriarcharum eos exempla confirmat, quia Domino non fuerint derelicti, eo quod eius imperio seruierint. Tertia dinumerat, quanta patribus eorum prestiterit, pericula Ioseph et honores, ingressumque in Aegyptum commemorans Hebreorum. Quarta refert quomodo Isrel ab inimicis diuersis Aegyptiorum plagis fuerit uindicatus. Quinta describit, quanta eis in deserto prestiterit, ut non in temporalibus bonis gauderent; sed beneficiis deliniti iustificationes eius, legemque seruarent.



COMMENTARIUS.

 Confitemini Domino, et inuocate nomen eius. Non defuerunt in illo priori populo, qui reputandi essent in semine, sicut Apostolus ostendit dicens: Quia non in omnibus beneplacitum est Deo: ubi dicit, Non in omnibus intelligitur quod in aliquibus, et de illis agit psalmus. Admonetur enim hic semen Abrahe, ibi filii promissionis pertinentes ad hereditatem testamenti eterni, ut tanquam hereditatem ipsum Deum eligant, et eum gratis, id est, propter se ipsum colant, non propter aliquod emolumentum mercedis extra ipsum. Et hoc faciant laudantes, inuocantes; annuntiantes; nec in suam, sed in eius gloriam, per fidem bene operantes, spe gaudentes, et caritate feruentes. Et quia psalmus commendat tales, ideo non agitur hic de iniquitatibus, de irritationibus, et de amaricatione illorum in quibus non est beneplacitum Deo: de quibus sequens psalmus agit, quamuis esset de eodem populo. Intitulatur autem psalmus iste Alleluia, quod est Hebraicum, et interpretatur Latine, Laudate Dominum: et ideo a confessione  laudantis incipit et dicit, Confitemini Domino, et sic inuocate nomen eius. Hic accipienda est confessio non gementis, sed laudantis, quia sequitur inuocatio. Inuocare enim non possumus, nisi tales essemus in uita nostra qui laudaremus Deum. Exaudit autem Dominus inuocantem, quem uidet laudantem: uidet autem laudantem, quem probat amantem. Et ideo sequitur, Annuntiate opera eius, id est, reprobationem factam per ipsum inter gentes, scilicet ut qui diligit Deum, diligat proximum. Qualiter autem annuntiandum sit, exsequitur dicens: Cantate ei ore, et psallite ei opere, et sic narrate ei omnia mirabilia eius, scilicet et que uisibiliter operatur exterius, et que inuisibiliter interius. Et ut enarretis, laudamini, id est laudabiles estote bene uiuendo: et hoc in nomine sancto eius, scilicet ut non queratis gloriam uestram, sed qui gloriatur in Domino glorietur, ad hoc ut cor querentium Dominum letetur exemplo in uestra imitatione.

 Querite Dominum. Ut alii exemplo uestro querant Dominum, et in querendo confirmamini, id est accedite ad eum et illuminamini, ita ut nec cecitate impediamini, quin quod uidendum est uideatis. Nec infirmitate, quin quod faciendum est faciatis: et non ad horam queratis, sed semper querite faciem eius. Hic enim semper querendus, et tandem inueniendus. Sed fortasse hic inuentus est, etiam querendus. Inuenit eum fides nostra, querit eum spes nostra Charitas inuenit eum per fidem, et querit eum per spem; postquam autem eum inuenit, non ultra est querendus. Fortasse autem et illic sine fine est querendus, quia sine fine amandus. Illi enim inquisitioni qua significatur amor, non facit finem inuentio, sed semper crescit amor, semper et inquisitio.

Mementote mirabilium. Ac si dicat: Dixi querite Dominum. Et si magnum est ad uos, quod ipse est uidere aut querere, saltem in operibus suis eum uidete; hoc est, si solem in rota sua non potuistis uidere,  saltem in terra eum conspicite, et ad nutrienda paruulorum corda, ut in fide corroborentur. Proponitur hic de patriarchis exemplum, et illorum fidei et promissionis, ut imitando et prosperando non desperemus de semine. Quicunque enim in omni terra hanc gratiam suscipiunt, in semine reputandi sunt. uos semen uerum Abraham serui eius, et uos non carnales, sed spirituales filii Iacob electi eius; quia, inquit, Maior seruiet minori. uos, inquam, omnes si non potestis uidere ipsum quod est, saltem mementote mirabilium eius que fecit. Et que sint illa mirabilia exponit, scilicet mementote prodigia eius que fecit in exitu Aegypti, non quantum ad signa, sed quantum ad signata: et mementote iudicia non oris serui, id est, ueteris legis; sed iudicia oris eius, scilicet et que ipse in nouitate precepit obseruari, et quid pro his recipiendum indicauerit.

Ipse Dominus meus. Ideo dico iudicia oris eius, quia ipse noster, id est, omnium Dominus et Deus non solum Iudeorum est. Et uere omnium, quia iudicia eius  sunt in uniuersa terra, scilicet ut quisquis preceptum seruauerit, promissionem accipiat. Ipse, inquam, memor fuit testamenti sui protendendi in seculum, et memor fuit uerbi quod mandauit in mille generationes. Testamentum quamuis inferius dictum est, Dabo tibi terram Chanaan, non est hic pro ueteri accipiendum. Quomodo enim promissiones ille cum essent temporales, essent in seculum, id est, in eternum? uetus quoque ideo dicitur, quia per nouum ideo aboletur ad hoc. Quomodo possent esse mille generationes, ex quo datum est uetus testamentum, usque ad nouum, cum non possint esse ab Abraham, nec etiam ab Adam usque in finem seculi? Dicit enim beatus Augustinus, quia si mille, secundum eos qui inde tractant, computantur, quindecim millia annorum faciunt, quod lege excedit mundi spatium. Non ergo uetus testamentum est hic accipiendum, sed testamentum iustificationis et eterne hereditatis. uerbum quoque quod mandauit, id est, fides,  quia mandatum, non pertinet ad testamentum, sed ad fidem. Mandatum est, quod facere debemus: promissio est, quod accipere debemus. Mandatum ergo est fides, ut iustus ex fide uiuat. Huic fidei promittitur eterna hereditas. Mille autem generationes propter perfectionem numeri pro omnibus generationibus ponuntur, hoc est quandiu generatio succedet generationi sequendo, tandiu enim preceptum est ex fide uiuendum. Quod bene seruat populus Dei, id est, filii promissionis uenientes nascendo et recedentes moriendo, donec finiatur communis generatio, que per mille designatur propter denarii solidum quadratum, quod ad mille peruenit. Ideo autem dicit memorem eum fuisse, quia quasi oblitus huius testamenti fuit, quando terrenas promissiones fecit; et quasi immemor uerbi exstitit, quando carnalia precepta dedit. Tunc uero memor fuit utriusque, quando et precepta de fide dedit, et eternam promisit.

 Quod disposuit. Dictum est quia memor fuit uerbi, quod disposuit ad Abraham, id est ordinauit et promisit Abrahe, dicens ad eum: In semine tuo benedicentur omnes gentes. Et memor fuit iuramenti sui facti ad Isaac, id est, eiusdem uerbi, quod firmiter promisit Isaac. Isaac enim filius promissionis fuit, et significat illum in quo completa est promissio, et ideo iuramentum Isaac attribuit. Et illud, id est, uerbum statuit Iacob in preceptum, et Isrel in testamentum. In precepto est labor, merces uero in promisso. Et ideo dicit statuit, ut illud uerbum esset Iacob, id est, proficientibus preceptum, et Isrel, id est, peruenientibus testamentum eternum; quia precepto obseruato et impleto, tandem dabit aliquid eternum, id est, uitam eternam.

Dicens, tibi dabo. Disposuit, inquam, uerbum suum ad Abraham, dicens ita: Tibi Abraham et uero semini tuo dabo terram Chanaan. Postquam enim deductus est de Ur Chaldeorum Abraham, cum  peregrinaretur in terra promissionis, quam possedit Chanaan, primogenitus Cham, dixit Dominus ei: Terram in qua stas, dabo tibi et semini tuo post te. Si autem terram Chanaan, quomodo aliquid eternum, nisi quantum ad figuratum? Terra quippe Chanaan, est terra fluens lacte et melle: per quam designatur gratia, in qua gustatur quam dulcis est Dominus. Sed quia non omnium est gratia  ideo subdit, Funiculum hereditatis uestre, id est, hereditatem uobis Abraham, Isaac et Iacob, et imitatoribus uestre fidei specialiter diuisa. Unde alibi: Funes ceciderunt mihi in preclaris. Sciendum autem quia Chanaan interpretatur humilis, et signicat seruilem timorem propter sententiam a Ne datam, qui dixit: Chanaan erit seruus fratrum suorum, Sed quia seruus non manet in domo in eternum, ideo expulso Chananeo terra illa data est semini Abrahe in possessionem: quia perfecta caritas foras mittit timorem.

Cum essent numero breui. Hoc inducit ad consolationem infirmorum animorum, scilicet ut ostendat  quod quamuis Deus gratis colendus sit, cultores tamen suos temporali necessitate non deserit. Et secundum beatum Augustinum sic continuatur. Quasi dicat: Quomodo Abraham et posteri sui terram illam inhabitare potuerunt. Bene utique, quia cum essent breui numero et incole eius, id est, cum illi rustici Domini essent paucissimi, tamen et securi in terra illa habitauerunt, et securi pertransierunt multoties de gente una ad aliam gentem, et de regno illo ad populum alterum. Regnum uocat terram illam, non quia tunc erat, sed futura erat regnum. Quidam uero simpliciter ita continuant: Dominus dixit Abraham: Tibi dabo terram Chanaan. In illa autem terra cum essent breui numero, tamen securi ibi habitabant, et de gente in gentem pertransierunt prius. Et hoc ideo quia non reliquit hominem nocere eis nec in terra illa nec extra. Et sepe etiam corripuit pro eis reges, sicut Pharaonem regem Aegypti pro Abraham, Abimelech uero regem Geraris pro Isaac, ut historia  refert. Ipse dico, dicens in illis regibus: Nolite tangere christos meos, et in prophetis meis nolite malignari. Quod prophete essent non dubitatur, quia in dictis et in factis eorum erat prophetia. Quomodo autem christi, id est, uncti essent queritur, cum unctio in populo illo a Saule tantum inceperit, cui Dauid successit, sed uncti erant si non corporaliter, tamen spiritualiter, quia preuidebant illum futurum, et credebant in eum: qui Hebraice Messias, Grece Christus, Latine unctus dicitur. Et dicit beatus Augustinus in hoc loco: »Nemo enim potest eam fidem, que est in Christo Iesu, siue ante eius Incarnationem, siue postea reconciliatus est Deo Patri, sicut Apostolus ait: Unus Dominus, unus mediator Dei et hominum, homo iehsu Christus.«

Et uocauit famem. Dixit superius quia pertransierunt de gente, quod multoties descendit in Aegyptum; et primo causam eius ponit dicens: Quia Dominus uocauit famem super terram. Queritur autem  quomodo uocauerit famem super terram, quasi personam aliquam, cum fames non sit nisi ex inedia contracta pernicies, que ita per alimentum repellitur, sicut morbus per medicamentum sanatur. Sed intelligendum est singulos diabolos singulis pestibus administrandis prefectos, unde alibi dicitur: Immissionem fecit per angelos malos. Et ideo dicit: uocauit famem, id est, prefectum famis super terram, id est, famem que in eius dispositione erat ante mundi constitutionem iussit esse super terram. Et contrarium omne firmamentum panis contriuit, id est, abstulit panem illi terre, quo confirmantur homines. Ante autem quam hoc faceret, ut essent eis quo confugerent, ipse qui etiam non recte factis utitur ad bonum, misit ante eos in Aegyptum uirum quemdam. Nam uenundatus est, id est, permisit uenundari Ioseph a fratribus, Aegyptiis in seruitium, uel in seruum. Et si Ioseph, a fratribus uenundatus, humiliatus et exaltatus, locum fecit populo Dei ad temporalia bona,  ne confirmaretur super inimicos suos, multo magis mysticus Ioseph, a fratribus uenditus, secundum carnem humiliatus, et in celis exaltatus, locum fecit ad eterna bona populo Dei triumphanti de diabolo et angelis eius.

Humiliauerunt in compedibus. uenditus quidem est Ioseph Aegyptiis, et ipsi Aegyptii humiliauerunt pedes eius in compedibus. Posuit enim Putiphar, princeps Pharaonis, in carcerem, propter mandatum uxoris sue, cui noluit consentire, sicut refert historia. Et tunc ferrum, id est, dura tribulatio necessitatis pertransiit animam eius, quod tandiu fuit, donec ueniret uerbum eius, id est, dum somnia magistro pincernarum et pistorum, qui secum erant in carcere, interpretaretur, quod ex se non habuit, sed quia eloquium Domini, id est, Spiritus sanctus, quo locutus est ei Dominus, interius inflammauit, id est, illuminauit et incendit eum ad interpretandum. Postea uero cum rex somnium uidisset, nec idoneum interpretem inueniret, monitus a principe pincernarum  de Ioseph, misit ad carcerem, et soluit eum princeps populorum, id est, Pharao, et dimisit eum. Et constituit eum dominum domus sue, etc.

Et intrauit Isrel in Aegyptum. Ecce transitus predictus. Terram Cham uocat Aegyptum, quia posteritas Cham possedit eam.

Et auxit populum. Intrauit, inquam, Isrel in Aegyptum, et ibi Dominus uehementer auxit populum suum, et firmauit eum super inimicos suos. Quod quidem tunc non erat, quando masculi eorum interficiebantur, et ipsi lateritio opere premebantur; sed tunc erat hec confirmatio quando omnes inimici eorum secus littus mortui inuenti sunt.

Conuertit. Quasi dicat: Digni erant inimici super quos Dominus ita firmaret populum suum, quia conuertit cor eorum, et occidit pisces eorum. Non intelligendum est, quod Deus auctor sit alicuius mali, sed cor quod per se prauum est, iusto iudicio suo permittit in peius declinari, scilicet, ut qui sordidus  est, sordescat adhuc. Ita et hic. Cor enim Aegyptiorum prauum erat, quia inuidebant eorum felicitati. Et Dominus conuertit, id est, ex toto uertit illud cor eorum, non illos quidem ad malum incitando, sed suis bene faciendo. In odium suorum, id est, in inuidiam. Inuidia enim est odium felicitatis aliene. Et ut dolum facerent in seruos eius, quod illi quidem fecerunt qui se amicos exterius simulabant, et tamen Pharaoni, ut eos opprimeret, occulte suggerebant. Pro hoc autem odio et dolore misit Dominus in Aegyptum Moysen seruum suum de Madian, ubi erat apud Iethro socerum suum, dicens ei: Reuertere in Aegyptum, ut liberes populum meum. uidens enim afflictionem eius uidi, et gemitum eius audiui. Sed quia Moyses respondit: Domine, ab heri et ab nudiustertius ex quo locutus es mihi, incircumcisus sum labiis et corde, dixit ei Dominus: Assume tecum Aaron fratrem tuum. Et ideo propheta adiungit: Misit etiam Aaron, quem elegit ad hoc ipsum ad quod Moysen. Et  in eis duobus posuit, id est, firmiter statuit, ita, scilicet, quod non fallerent uerba signorum suorum, et prodigiorum suorum, id est, signa sua minora et prodigia maiora, que quasi uerba erant, quia sicut uerba aliud significabant, ita et ipsa aliud significabant. Signorum suorum et prodigiorum dico, factorum in terra Cham, id est, in Aegypto. Et exsequitur signa, id est, prodigia illa dicens: Misit tenebras, et obscurauit Aegyptum. Et ita exacerbauit Aegyptiis sermones suos, quia illi contumacibus suis responsis et contradictionibus suis oppugnauerunt sermones Domini, ideo sermones isti sunt eis exacerbati. Hoc modo litteram beatus Augustinus ponit, et dicit se perpaucos libros inuenisse unquam ubi esset non exacerbauit. Potest tamen illud dici ita: Non exacerbauit sermones suos Moysi et Aaron, quia quod eis dixit, hoc in opere exhibuit. Si enim aliquid promitteret quod non impleret, tunc sermones eius acerbi eis uiderentur. Que autem de plagis sequuntur,  historice tantum accipienda sunt, et ideo non est in eis morandum. Dixit, uel Moyses, uel Dominus, qui quod temporaliter fit ante omnia tempora in uerbo suo semel disposuit.

Et uenit cenomyia et cynifex. Non ut quidam opinantur, hec una plaga sunt, sed due. Locusta autem et bruchus, ut beatus Augustinus testatur, una plaga sunt. Et est alterum parens, alterum uetus.

Et comedit omne fenum in terra eorum. Fenum Ne triticum etiam designatur. Et comedit omnem fructum arborum in terra eorum. Et percussit sic Dominus omne primogenitum in terra eorum. Et primitias omnis laboris eorum, primogenita accipe in hominibus, primitias uero laboris in ceteris animalibus.

Et eduxit eos. Illa quidem fecit Dominus inimicis, hec fecit uero populo suo, scilicet, eduxit eos cum auro et argento, mutuo ab Aegyptiis accepto. Dicit beatus Augustinus propterea hoc Dominum fecisse, quia carnales erant, neque tales erant quicunque possent, uellent contemnere laborem suum et si  temporalem, tamen debitum, iustamque mercedem. Neque ideo quia illi Aegyptios per dolos deceperunt, putandus est Dominus dolos illos in populo illo, qui sursum cor haberet, iubere, aut si fecerit, approbare. Magis enim per illa uerba Dei, qui carnale cor eorum uidebat, et cupiditatem examinabat, permissi sunt illa facere quam iussi. Nec tamen sine profectu carnalis anime eorum fuit, quod illis fecerunt qui talia iure passi sunt. Et quamuis per dolos ab iniquis hominibus, tamen quod iuste eis reddi debuit, abstulerunt. Sicut autem iniquitate Aegyptiorum, ita infirmitate istorum usus est Dominus ad reuelandum ea que in illis factis significabantur, scilicet, ut nos ab Aegyptiis aurum et argentum sumamus, id est, in libris infidelium rhetoricos ornatus sententiarum, et in ornamentum sanctarum Scripturarum tranferamus.

Letata est Aegyptus. Non primo, sed postquam audiuerunt suos in mari exstinctos esse, illos illesos  abiisse. Timuerunt enim nimis ne redirent, et Aegyptum totam occuparent. In illa perfectione expandit Dominus nubem, etc., hoc est, protexit eos in columna nubis in die, et in columna ignis in nocte.

Petierunt. Et pane celi, id est, manna, quod propter significatum dicitur panis celi, uel quia de superiori regione descenderet, saturauit eos. Non solum in sterili loco saturauit eos, sed etiam in arido potauit eos, quia disrupit petram, et fluxerunt aque, non parue, sed flumina etiam abierunt in sicco, id est, ubi prius fuit siccitas. Et ideo carnali populo hoc exhibuit, quoniam memor fuit uerbi sancti sui, id est, eterne promissionis, que per illa bona temporalia significabantur. Quod uerbum habuit ad Abraham puerum suum, id est, in simplicitate colentem eum. Et sic eduxit populum suum in exsultatione; quosdam quidem in exteriori tantum, quosdam uero etiam interiori, scilicet, in quibus est beneplacitum Deo. De quibus agit psalmus: Et electos suos in letitia.  Repetitio est ad confirmationem. Et beatus Augustinus dicit in hoc loco: »Intelligendum est seruos Dei in hoc loco, et electos filios promissionis, semen Abraham imitans fidem, hec temporalia bona non ideo a Deo accipere, ut in eis luxu diffluant, aut peruersa securitate tepescant; sed ad esse hec omnia parata diuina misericordia, ut facerent ad illud eternum bonum.«

Et dedit. Postquam eduxit eos deserto, regiones gentium dedit eis. Et labores multorum populorum possederunt, non ut propterea eum colant, sed ut hec quoque ad naturam bonam referant. Quecunque enim alia bona dat Deus, referenda sunt ad gratuitum cultum eius, ipse autem gratuitus cultus ad alia non est referendus. Et hoc est quod dicit. Ideo eis illa dedit, ut custodiant iustificationes eius. Et quidem sic iustificationes custodire exponit, dicens: Et legem eius exquirant. Hic etiam beatus Augustinus talia uerba subiungit: »Audi ergo, semen  Abraham, non de carne glorians, sed fidem imitans, audite, serui et electi Dei, habentes gloriam uite, que nunc est, et future; et si dure sunt uobis tentationes in hoc seculo, Ioseph in carcere, Christum in cruce cogitate. Si autem temporalium rerum adiacet prosperitas, non propter ipsam Deo, sed propter Deum ipsa utimini, nec existimetis Deum necessarium esse cultoribus suis propter ista. Sed primum querite regnum Dei, et iustitiam eius, et hec omnia adiicientur uobis.«



IN PSALMUM Cu. Alleluia, alleluia.



ARGUMENTUM.

Psalmus hic ex persona populi quasi iam in Babylone positi canitur, confitentis peccata sua, ac deflentis quod beneficiis Dei semper ingratus exstiterit. Aliter, uox Ecclesie ad Apostolos. Legendus ad Exodum.



EXPLANATIO.


Breuiter in titulo premonetur, ut Domino totius psalmi iubilatione cantetur. Introducitur confitens populus Hebreorum, qui, relicta patrum perfidia, ad pietatem Domini ipso miserante perductus est, ut intelligamus, cum fuerint conuersi, et ipsos alleluia merito pro sua redemptione cantare. In prima igitur narratione deprecatur ut societur populo beneplacito, quia erat Domini Saluatoris aduentu de gentibus congregandus. Secunda patrum suorum peccata diminuerat, que fecerunt in Aegypto, mirabilia Domini minime contuentes, pium tamen Dominum ab inimicis eos liberasse. Tertia refert ad peccandi studia reuersos, sed Dominum Moysi precibus fuisse delinitum. Quarta iniquitates eorum asserit iteratas, impendentemque Domini iram, Phinees supplicatione placatam. Quinta ad aquam contradictionis eos Moysen exacerbasse, suosque post hec filios idolis immolasse commemorat.  Unde Dominus uehementer iratus, tradidit eos gentium seruituti. Ac deinde miseratus, in conspectu inimicorum, eos reddidit gloriosos. Sexta precatur, quod nouerat esse uenturum, ut de uniuersis nationibus Ecclesia catholica congregetur, et laudes Domino eterna exsultatione celebret.



COMMENTARIUS.

Confitemini Domino, quoniam. Psalmus iste de alleluiaticis psalmis secundus est, qui inscribitur bis Alleluia. Et dicunt quidam quod unus sit de priori psalmo. Sed dicit beatus Augustinus quia si hoc esset, tunc illud quod notatur psalmus quod sit inter utrumque alleluia poneretur. Dicit etiam non necessarium esse bis apponi, quia semel tantum sufficit. Coniungitur autem per hoc psalmus iste superiori, quia sicut ille tractat de his in quibus beneplacitum est Deo in priori populo, ita tractat iste de his qui amaricauerunt sibi Dominum, quibus tantum non defuit diuina misericordia. Dicuntur autem hoc in  persona illorum, quicunque, si ueniam precantur, et illorum exempla commemorant, in quos etiam peccatores diues apparuit misericordia Dei, et incipit a confessione iste sicut prior. Accipienda autem est confessio gementis, quia dicitur in psalmo: Peccauimus cum patribus nostris. Sub intelligenda tamen est confessio laudantis, quia subdit: Quoniam bonus, quoniam in seculum misericordia eius. Nulla enim confessio peccatorum uilis est, in qua Deus non laudatur corde et ore. Et quia in utraque confessione laudatur Dominus, ideo psalmus bis alleluia intitulatur, et incipit ita: Confitemini, id est, confessionem facite Domino, primum uos accusando, deinde ipsum laudando. Et debetis ei confiteri, quoniam est bonus, id est, suauis et dulcis omnibus se digne gustantibus, et quoniam misericordia eius est in seculum. Secundum seculum Grecum accipitur equiuoce, et pro eterno et pro tempore. Si pro tempore accipiatur, tunc intelligemus misericordiam,  quia et in hac miseria nos consolatur, et ab hac miseria nos liberat; si uero pro eterno, tunc illam misericordiam intelligemus sine qua nemo potest in illa uita esse beatus, scilicet, qua laborem nostrum temporalem eterna quiete remunerat.

Quis loquetur potentias. Repletus consideratione diuinorum operum, iste qui exposcit misericordiam, subdit: Quis loquetur potentias Domini, etc. Considerans precepta Dei, quorum preceptorum opera laudes sunt eius, qui operatur in suis, dicit: Quis confessus loquetur potentias Domini, id est, quis poterit alicui explicare precepta Domini, quibus potenter nos sanat et iustificat? Et quia Deus inuisibiliter quedam operatur, et illa sunt ineffabilia, ideo addit: Aut quis auditas, id est, si audierit, etiam faciet, id est, poterit facere omnes laudes eius? Laudes sunt eius opera preceptorum eius; sed ideo potius posuit laudes, quam opera, uel precepta, quia, in quantum hoc fuerit, laus eius sunt qui operatur in  nobis uelle et pro bona uoluntate perficere. uel aliter: Quis confessus loquetur, id est, digne representabit in se potentias Domini? scilicet, quam potenter hominem formauerit, et quam potenter reformauerit. Quis, inquam, ita loquetur, ut faciat auditas has omnes laudes eius, scilicet, ut non solum dicat uoce, sed etiam ostendat opere? Nullus utique.

Beati qui custodiunt. Continuatio eadem, sed utraque sententia. Quasi dicat: Nullus utique omnes laudes eius facere poterit; sed tamen quidam sunt qui non faciendo beati sunt, illi, scilicet, qui custodiunt iudicium, et faciunt iustitiam, id est, qui recte iudicant, et recta faciunt, et non ad horam, sed in omni tempore. Quicunque enim perseuerauerint usque in finem, hi salui erunt, hoc est, qui custodiunt iudicium in fide, et faciunt iustitiam in operatione, et in hoc beati sunt, quia ueniet tempus quando iudicium quod nunc custoditur fide exercebitur operatione, scilicet, quando iustitia conuertetur in iudicium, id est, quando iusti accipiunt potestatem iudicandi eos recte,  a quibus nunc iudicantur non recte. Et quia custodire iudicium, et facere iustitiam, nemo potest, nisi sanatus ab iniquitate per illum qui iustificat impium, ideo rationem subdit. Quasi dicat: Ut nos custodiamus iudicium, et faciamus iustitiam, ideo, Domine, memento nostri, qui fuimus immemores tui in beneplacito populi tui, id est, associando nos illis quibus beneplacitum est tibi. Et uisita nos in salutari tuo, id est, notifica nobis Saluatorem tuum. In quo non solum peccata dimittuntur, sed etiam anima sanatur, ut iudicium custodiat, et iustitiam faciat.

Ad uidendum in bonitate. Memento, inquam, nostri, et uisita nos ad uidendum, id est, ut ceci non remaneamus, sed uideamus quod uidendum est; et hoc non in merito nostro, sed in bonitate electorum tuorum, id est, gratia illa quam tu prestas electis tuis. uel aliter: Memento nostri in beneplacito populi tui ad uidendum in bonitate electorum tuorum, id est, ad hoc, ut tandem te uideamus in ea suauitate, in qua  uisuri sunt te electi tui. Et ad letandum in letitia gentis tue, ad hoc, ut nos letemur in ea letitia in qua letabitur gens tua, id est, in te, quando tu eris omnia. Et non dico uideamus, letemur, ut lauderis cum hereditate tua, id est, ut hereditas tua sit laudabilis, et tu in ea sis laudabilis.

Peccauimus cum patribus nostris. Quasi dicat: Necesse est, Domine, ut memineris quia peccauimus cum patribus nostris, id est, cum adhuc essemus in lumbis patrum nostrorum, sicut alibi dicitur, quod Leui decimatus est, id est, decimas dedit in lumbis Abraham. uel peccauimus cum patribus nostris, id est, ita nos peccauimus, sicut et patres nostri. Nam iniuste egimus in proximum, et iniquitatem, id est, impietatem in Deum, prosequitur autem quomodo patres peccauerint dicens, Patres nostri non intellexerunt mirabilia tua, Domine, facta in Aegypto, scilicet non attenderunt quid uolueris eis prestare per illa mirabilia: hoc est uitam eternam non temporalem,  sed incommutabile bonum, quod patienter esset exspectandum. Ipsi autem impatienter murmurauerunt, et temporalibus bonis beatos se fieri putauerunt, que ueram beatitudinem non conferunt: quia insatiabilem cupiditatem non exstinguunt. Sequitur:

Non fuerunt memores multitudinis misericordie tue. Utrumque redarguit hic memoriam et intellectum. Intellectu namque opus erat ut intelligerent, ad quid Deus per illa inducere uellet: memoria uero, ut saltem mirabiliter facta temporaliter non obliuiscerentur, sed fideliter presumerent quod eadem potestate qua eos de potestate Aegypti liberauerat, de persequentium hostium persecutione eos liberaret. Specialiter enim respicit quod dicit eos non fuisse memores mirabilium ad illud, quando ab una parte montibus clausi, alia parte Rubro mari, a tertia parte insequentibus Aegyptiis desperauerunt se a Domino posse liberari. Et hoc est quod dicit: Et quia non fuerunt memores, ideo irritauerunt, id est,  Deum ad iram prouocauerunt desperando de eius potentia, cum essent ascendentes; hoc dicit quantum ad situm loci. Descensus enim est a Iudea in Aegyptum, ascensus uero ab Aegypto in Iudeam. Irritauerunt dico entes in mari Rubro, scilicet adeo eis formidato. uel potest et simpliciter dici propter situm loci, ascendentes in mare Rubrum. Et quanquam irritauerint, tamen Dominus saluauit eos, non propter meritum eorum, sed propter nomen suum, scilicet ut notificaret aliis potentiam suam. Et mirifice saluauit eos, quia increpuit, id est, admonuit mare Rubrum quasi dominus seruum, et exsiccatum est. Et deduxit eos in abyssis, id est, per locum ubi prius erant abyssi, cum tanta securitate, sicut postea in deserto. Et in ipso mari saluauit eos de manu, id est, de potestate Aegyptiorum; et ita saluauit eos quod omnino redemit eos de manu summi inimici, id est, Pharaonis. Non ideo dicit redemit quod aliquod pretium ibi dederit, sed precurrit Propheta iam ad  presignatum, id est, ad sanguinem Domini nostri Iesu Christi, quem pro redemptione nostra fundi uidit. Et uere saluauit eos de manu odientium in mari, quia aqua operuit eos, ita quod nec unus remansit ex eis reliquus. Et tunc crediderunt patres nostri uerbo eius, id est, promissionibus Domini de sua liberatione per Moysen factis. Et in laude eius, id est, laudanter cantauerunt hymnum eius dicentes: Cantemus Domino gloriose. Sed cito fecerunt, id est, cito laudes ille finem habuerunt, quia obliti sunt operum eius: et non sustinuerunt, id est, non sursum in consideratione consilium eius, scilicet ut attenderent beneficia illa erga se non esse inania; sed quod per ea Dominus ad aliquod magnum, id est, ad uitam eternam perducere uellet. Et quia non sustinuerunt consilium Domini, ideo concupierunt concupiscentias in deserto, et tentauerunt Dominum in inaquoso. Et tamen non defuit eis diuina misericordia, quia dedit eis petitionem ipsorum, id est, carnalem petitionem quantum ad potum. Et misit satietatem pluendo  manna in intellectum et rationes in animas, id est, in animalitatem eorum.

Et irritauerunt. Quasi dicat: Preter supradicta hec etiam quidam fecerunt ex illis, quod irritauerunt Moysen in castris et non tantum Moysen, sed etiam Aaron sanctum Domini, id est, quem Dominus sanctificari precepit. Consecrauit enim Moyses Aaron in sacerdotem ex precepto Domini. Et dissenserunt ab eo duo de populo, Dathan et Abiron, dicentes: quia nimis studeret prouehere eos de sua progenie, et contemnentes preceptum Domini, se ipsos sacerdotes facere uoluerunt: et assumptis quiquaginta uiris ad thurificandum processerunt. Sed quid factum est eis? Utique terra aperta est, et deglutiuit Dathan et Abiron: et etiam operuit, id est, clausit se super congregationem eorum, id est, super quinquaginta uiros illos imitantes: reliquos uero complices eorum ignis de celo combussit, hoc est quod dicit, Et exarsit ignis in synagoga eorum. Et flamma combussit  peccatores. Et tamen post hanc diuinam correctionem fecerunt uitulum in monte Oreb, et non saltem aliquid quod esset creatum, sed sculptile. Et mutauerunt gloriam suam, id est, Deum in quo ipsi gloriari deberent, non in uitulum, qui saltem animata res est, sed in similitudinem, id est, in simulacrum uituli comedentis fenum, sicut et ipsos, quia fenum, id est, terreni erant, diabolus comedit. Et ideo hoc fecerunt, quia obliti sunt Deum qui saluauit eos, qui fecit magnalia in Aegypto, qui fecit magna mirabilia in terra Cham, id est, in Aegypto: et non solum magna, sed etiam terribilia, id est, talia mirabilia, que ualde expauescenda sunt, fecit in mari Rubro. Et quia obliti sunt Deum, ideo dixit, id est, disposuit Deus, ut disperderet eos, non tamen quod disposuisset, quia si disposuisset, sed tanta fuit iniquitas eorum, quod potuit uideri Deus disposuisse ut prorsus disperderet eos. Et uere disperdidisset, si Moyses electus eius non stetisset pro illis in contradictione, id est, in humilitate  spiritus in conspectu eius, id est, in corde eius, ubi conspicit, dicens ita: Domine, si dimiseris populo, huic dimitte: sin autem, dele me de libro quem scripsisti; hoc autem dixit, securus de iustitia sua, ad hoc ut auerteret iram eius ne disperderet eos. Et tamen ipsi digni fuerunt qui disperderentur, quia cum exploratores eorum missi in terram promissionis, ad magnam terre commendationem botrum talem, quem uix duo portare possent, inde retulissent, ipsi pro nichilo habuerunt terram illam desiderabilem. Ne tamen intelligas, quod damnati sint propter illius terre contemptum, sed, quia neglexerunt significatum. Botrus autem ille qui de terra promissionis a legatis allatus est, significauit Christum: qui autem prior portabat, et botrum post se habebat, significat Iudaicum populum non agnoscentem Christum: qui autem sequebatur, et botrum ante se intuebatur, significat gentilem populum, qui Christum agnoscit, et non post se, sed ante oculos mentis semper eum ponit.

 Non crediderunt. Ideo, inquam, pro nichilo habuerunt terram desiderabilem, quia non crediderunt uerbo eius, id est, promissioni Domini. Et ideo murmurauerunt in tabernaculis suis, sed non exaudierunt uocem Domini: et ideo Dominus eleuauit manum suam super eos, id est, distulit penam, quam tunc meruerant, ut tanto grauius deinde puniret eos. uel eleuauit manum suam super eos ad grauius percutiendum, scilicet ut tunc maxime prosterneret eos in deserto, et ut post ipsos deiiceret etiam semen, id est, filios eorum in nationibus, id est, per nationes, sicut Philistinis fecit, et per Assur, et per complures alios. Et ut dispergeret eos in regionibus, sicut hodie dispersi sunt; et merito hoc, quia initiati sunt se, id est, consecrauerunt se: uel initiati sunt, id est, sacrificauerunt Beel, qui colebatur in Phegor, Belus enim fuit pater Nini, ad cuius honorem filius idolum fecit, quod uocabatur Beel, et colebatur in regione Phegor, cui isti in deserto sacrificauerunt. Potest etiam dici, quod sic gentibus permisti sint, quod quidam illorum  et in Phegor Beel adorauerunt, et comederunt sacrificia mortuorum, id est sacrificia Belo qui iam mortuus erat oblata. Et sic irritauerunt Deum in adinuentionibus suis, non quod ipsi ritus illos tunc, quos gentes prius inuenerant, adinuenirent; sed quia ita studebant ibi, ac si ipsi nouiter adinuenissent. Et ideo multiplicata est in eis ruina, quia perierunt et a serpentibus et multis aliis modis. Et aliis Deum irritantibus Phinees sacerdos ille stetit, quia non est lapsus cum illis. Et placauit Deum Hebreum quemdam cum Madianitida uirgine concumbentem transeundo: et quia hoc non fecit animo ultionis, sed animo dilectionis, correcti sunt alii, et sic cessauit quassatio, quia non immisit Deus tribulationem amplius illi populo pro hac offensa, sicut prius solitus fuit facere. Et irritauerunt preterea que predicta sunt, irritauerunt etiam Dominum ad aquas contradictionis, scilicet ut rixati sunt contra Moysen dicentes: Date nobis aquam ut bibamus. Et tunc uexatus est, id est,  commotus est Moyses propter eos idcirco quia exacerbauerunt, id est, ad iram prouocauerunt spiritum eius. Et ideo distinxit, id est, distinctionem fecit in labiis, quia cum in aliis omnibus miraculis certus fuerit, et secure locutus sit: hic dubie locutus est dicens, Nunquid poterimus de petra hac aquam uobis elicere? Et ideo populum in terram promissionis non perduxit. Nec solum ad aquam contradictionis Dominum irritauerunt, sed etiam in hoc, quia postquam introducti sunt in terram promissionis, non disperdiderunt omnes illas gentes quas Dominus dixit, id est precepit illis disperdere. Quasdam enim gentes non disperdiderunt, sed sibi tributarias fecerunt. Et ita commisti sunt inter gentes, et didicerunt opera eorum. Et exponit que opera, dicens: Et seruierunt sculptilibus eorum. Et hoc factum est illis in scandalum, id est in ruinam. Et merito, quia non solum oues et boues, sed etiam immolauerunt filios suos et filias suas demoniis: hoc quidem non habet historia, sed  tamen non ideo minus credendum est prophetico spiritui, qui hoc dicit, et aliis prophetis qui sepe idem improperant eis. Et qualiter immolauerint, prosequitur dicens: Et effuderunt sanguinem innocentem, sanguinem filiorum suorum, et filiarum suarum, quas sacrificauerunt sculptilibus Chanaan. Et hoc modo interfecta est terra in sanguinibus, continens pro contento; hoc est terreni illi interfecti sunt interius propter innocentum sanguinem, demoniis effusum.

Et contaminata est in operibus eorum. Exponit quomodo, scilicet quia fornicati sunt in adinuentionibus suis, id est in studiis suis, quia proprio Deo relicto adheserunt falsis diis. Et ideo iratus est Dominus illi populo, uel in illum populum in furore, id est, in ira graui: et ideo abominatus est illum, id est uilem fecit hereditatem suam. Per hoc autem quod dicit hereditatem, ostendit abominationem illam omnino non esse ad destructionem, sed ad  correctionem. Et uere, quia dicit abominatus est hereditatem suam: quia tradidit eos in manus gentium. Et hoc ita, quod dominati sunt eis, qui oderunt eos: quod grauissima seruitus est, ut patiaris dominum, quem habes inimicum. Et quia dominati sunt, ideo tribulauerunt eos inimici, et sic grauiter humiliati sunt sub manibus eorum, sed Dominus liberauit eos sepe. Ipsi autem non illud attenderunt, sed exacerbauerunt eum in consilio suo, id est quia consilium eius non attenderunt, sed suum. Consilium enim Dei erat, ut per temporalia bona induceret eos ad eterna. Ipsi autem non illud attenderunt, sed suum consilium sequi maluerunt, scilicet ut quererent, que sua erant, non que Dei erant. Et ideo merito humiliati sunt iniquitatibus suis, id est ita quod iniquitates eorum causa essent humiliationis ipsorum. Et rursus non defuit eis diuina misericordia, quia uidit Dominus cum tribularentur. Non ideo hoc dicit, quod aliquando non uideat: sed tunc tamen maxime uidere tribulationem nostram dicitur, quando  miseretur. Et propterea subdit, Et audiuit orationem eorum: et hoc totum fecit non propter umbram, sed propter figuram, scilicet quia memor fuit testamenti, non ueteris quod aboletur, sed noui, quod per illud significabatur. Et ideo penituit eum secundum multitudinem misericordie sue, non quod penitentia unquam in eo fuit, in quo malum factum non precessit: sed quia tam misericorditer cum illis egit, quod potuit uideri penitere eum prioris afflictionis. Et uere multam misericordiam eis impendit, quia dedit eos in misericordias in conspectu omnium, qui ceperant eos, id est, hoc fecit quod etiam hostes, qui captiuos eos tenebant, misericorditer egerunt cum illis. uel aliter: Dedit eos in misericordias, id est, ita misericorditer cum illis egit mittendo filium suum, et liberando eos ab interioribus hostibus, ut non solum miserati, sed propter excellentiam ipse etiam misericordie possent dici. Et hoc fecit in conspectu omnium, qui ceperant eos,  id est, uidentibus illis et attendentibus, qui captiuos adhuc eos tenebant per captiuitatem in preuaricatione primi hominis factam; quod equipollenter dicere est: Eiicit demonia ab eis. Et quia in Euangelio dicitur: Ecce eiicio demonia. Et hodie et cras sanitates perficio, et tertia die consummor: ideo cum dixisset: Quia eiicit demonia, subiungit orationem ut sanitatem perficiat, dicens: Domine Deus noster, fac nos saluos perficiendo in nobis sanitatem. Potest autem per hodie accipi tempus sub lege, per cras uero tempus gratie, in quo utroque sanitatem operatus est: uel per hodie accipi tempus presentie eius in carne: per cras uero tempus Apostolice missionis, et usque ad finem seculi, in quo etiam per predicatores suos sanitates perficit. Tertia uero qua consummatur, erit quando omnes occurremus ei in unum uirum perfectum, in mensuram etatis plenitudinis Christi. Et ut saluos facias, congrega nos uerum semen Abrahe per fidei unitatem de nationibus  omnibus, ad hoc ut confiteamur sancto nomini tuo, et tandem gloriemur in laude tua, id est, in laude perfecte laudantium, quia perfecte amantium. Et ideo perfecte amantium, quia facie ad faciem contemplantium, nos dico dicentes ita: Benedictus sit Dominus a seculo et usque in seculum, id est eternaliter Deus Isrel, id est, qui facit ut uidentes eum per fidem, sint uidentes eum per speciem: et hoc dicet omnis populus. Ut autem tunc dicere possit, fiat ei nunc benedictio in populo Iudaico, fiat et in preputio.



IN PSALMUM CuI. Alleluia.



ARGUMENTUM.

Reditus populi de Babylone predicitur. Primumque imperatur ut collata beneficia deuotis extollant uocibus gratiarum: ac deinde que mala in captiuitate  pertulerunt, uaria narratione describuntur. Aliter uox Christi de Iudeis, legendus ad lectionem Numeri et Iudicum.



EXPLANATIO.

In primo alleluia commendatus est populus Iudeorum, de quo nulla querela est; secundo eos commemorat, qui in eadem gente creberrimis offensionibus errauerunt, et ad Domini gratiam ipsius miseratione reuersi sunt. Hic autem commonetur populus Christianus ut pro collatis sibi beneficiis laudes Domino reddat. Aliter alleluia primum egit ut baptizentur credentes; secundum ut conciliet penitentes, ibi suscepit plebem suam in exsultatione, et electos suos in letitia. Hic penitentes exaudit, et dat in misericordiam in conspectu omnium, qui eos ceperunt. In tertio usus noster quotidianus retexitur, et heresis Nouatiana damnatur. Post Hebraici populi confessionem, de quo precedentes psalmi locuti sunt, Propheta uenit ad populum Christianum,  qui per spatia totius orbis superstitionum solitudine uagabundus errabat. In prima sectione commonens eum laudes Domini confiteri, cuius sanguine redemptas Ecclesias accepit, qui per aras demonum, lucosque stulto rapiebatur errore. Secunda gratias dicit Domino peragendas, qui gentilium animas ueritatis pabulo ieiunas religionis sue ubertate satiauit, et eorum uincula peccatorum inexsuperabili uirtute disrupit. Tertia Patri gratias precipit esse referendas, quia Christus adueniens diaboli portas uectesque confregit. Quarta Domino sacrificium laudis a sacerdotibus commonet offerendum, qui inter seculi fluctus Ecclesiarum gubernatione president, describens quemadmodum et ipsorum tentationibus Deus subuenire dignetur. Quinta iterum dicit a sacerdotibus et senioribus Dominum esse laudandum, qui squalentem mundum ariditate peccati in amenissimam iucunditatem celesti munere commutauit. Quod uidentes recti corde gaudebant,  que partes a similibus uersibus, quos intercalares uocant, incipiunt.



COMMENTARIUS.

Confitemini Domino, quoniam bonus. Psalmus iste commendat miserationes Dei sepe probatas in nobis, ideoque dulcis est expertis. Cantatur autem manifeste de uniuersa Ecclesia, ubique terrarum diffusa: hoc est de duobus parietibus in uno angulari lapide conuenientibus, et alibi Abba pater clamantibus, unde bis Alleluia intitulatur. Et quia miserationes Dei commendat, uideamus ergo quid admoneamur, unde aggratulemur, unde gemamus, unde auxilium postulemus, unde deseramur, unde nobis subueniatur, quod per nos simus. Quasi dicat: Per eius misericordiam simus, quomodo superbia nostra conteratur, qualiter gratia eius glorificetur, ut unicuique occurrat in se, quod Psalmus commendat: et experti approbent, inexperti uero desiderent. Et incipitita: Qui redempti sunt a Domino,  non redempti de manu Aegyptiace seruitutis, non de inutilibus laboribus et luteis operibus, non redempti ab illa arcta Aegypto, quia omnes simul redempti sunt, et horum hostes simul perierunt: sed redempti de lata Aegypto huius mundi, quotidie redimentur et in multis et in singulis, et quorum hostes quotidie submerguntur in mari, quos sicilicet Dominus non redemit de manu Pharaonis, sed de manu hostis antiqui; et ita eos redemit, quod non tantum de uno loco, sed de pluribus regionibus eos congregauit. Et uere de regionibus, quia a solis ortu et occasu. In ortu solis Iudei erant, qui per legem et prophetas inde solis lumen susceperant: Gentes uero in occasu erant, que postposito Creatore creaturam adorabant, et exponit occasum dicens, Ab Aquilone et mari. Per Aquilonem intellige, quod caritas in eis refrixerat, per mare uero, quod etiam amaritudo persecutionis in eis erat. Tales, inquam, redempti dicant alter ad alterum: Si gustastis, confitemini Domino: si enim non gustastis, confiteri non potestis. Si gustastis auiditate,  eructate confessione. Et merito debetis confiteri Domino, quoniam omnibus digne se gustantibus est bonus, et quoniam misericordia eius est in seculum, sicut in priori psalmo diximus. Dixit qui redempti sunt, quia autem hec redemptio non simplex est, sed multiplex, ideo psalmus proponit quatuor tentationes, quatuor clamationes, quatuor liberationes, quatuor misericordiarum Dei confessiones. Et prima redemptio est ignorantie, et erroris, et inedie uerbi Dei. Sicut ponamus aliquem nichil boni querentem, sed ueterem uitam seductoria securitate uiuentem, nichil esse putantem post hanc uitam, quandoque finiendam, deditum illecebris et mortiferis delectationibus huius seculi: hunc talem gratia Dei aliquando quasi a somno interius erigit, et in errore se inuenit, et multum sollicitus de salute sua fit. Et hec est tribulatio prima, tentatio. Deinde autem quam potest, pulsat, clamat ad Dominum: et Dominus liberat eum de tenebris erroris. Et in uia ducente ad  ciuitatem habitationis, id est, in fide, et sui cogitatione, uel cognitione eum ponit, et doctrina uerbi Dei reficit, et Domino iure debet confiteri: postquam autem iam positus in uia, scit quid faciendum sit et quid cauendum, incipit pugnare contra ueteres consuetudines. Sed quia non attendit unde debeat arma sumere, quem cooperatorem debeat habere. Si enim presumit de se, diuino auxilio deserente, multum potest laborare, sed nichil efficere. Et hec est secunda tentatio, que dicitur difficultas bene operandi. Sequitur damnatio, liberatio, confessio: quia attendens ille inefficaciam suam, clamat ad Dominum, et Dominus liberat eum: quia disrumpit uincula difficultatis et ponit eum in operatione equitatis: et fit ei facile, quod erat ei difficile, et inde Domino confiteri debet. Posset autem Dominus sine difficultate hoc nobis prestare, sed si non difficultatem haberemus, auctorem tanti boni non agnosceremus. Item cum iam positus est in facilitate bene operandi,  difficultatibus ueterum consuetudinum superatis, non ex otio illo reducitur ad aliquam prauam consuetudinem, sed incurrit tertia tentatio, tedium scilicet diuini uerbi, id est, tedium orandi, legendi, ieiunandi, uigilandi, et aliorum quibus ad melius possit prouehi, et sic periclitatur. Nec faciat eum de priori societate securum, sed pro tedio timeat eum moriturum: quia sicut corpus fastidio corporali cibo perimitur, ita anima fastidio corporali cibo periclitatur. Sed rursus clamat ad Dominum, et liberatur, et tamen sequitur ut confiteatur. Ecce splendificatis tenebris et difficultatibus ueterum consuetudinum superatis, et repulso tedio uerbi Dei, tales iam apti sunt, qui ad regimen Ecclesiarum prouehantur, et prouehuntur. Sed quanto magis exaltantur, tanto magis periclitantur: quia tunc insurgit tempestas maris Ecclesiam quatientis, et gubernatorem turbantis: et sic periclitantur modo ascendendo usque ad celos sperando, modo descendendo  usque ad abyssos desperando. Sed tamen clamat ad Dominum, et liberatur: et ideo quoque merito confitetur. Et hec est quarta tentatio, que uocatur periculum in regimine rerum publicarum. Nemo autem putet hanc tentationem pertinere ad solos prelatos, quia omnes in naui portantur, et qui operantur et qui gubernantur: et simul in mari periclitantur, et simul in portu saluabuntur. Has quatuor tentationes, ut prediximus, proponit psalmus, et prima est ubi dicit: Errauerunt in solitudine, quod sic continuatur: Necessarium fuit ut de regionibus congregarentur, quia errauerunt prius in solitudine non in quacunque, sed in inaquoso. Solitudinem uocat desertum ignorantie et erroris; per inaquosum uero notat incultum, scilicet quia sine aqua, id est, sine refectione doctrine erant. Et non inuenerunt per se uiam ciuitatis habitationis, id est, ducentem ad ciuitatem, in qua uere est inhabitandum. Est enim quedam ciuitas ubi non est habitandum, sed que potius destruenda est,  scilicet Babylonia. Errauerunt dico, esurientes et sitientes naturaliter, quia omnis anima naturaliter esurit bonum. Ecce grauis tribulatio, quod cum essent in solitudine, et uiam qua ad habitationem uenirent, ignorarent, insuper esuriebant et sitiebant: et ideo anima eorum ens tantum in ipsis defecit. Extendens autem se ad Dominum, profecit, hoc est, quod dicit: Et clamauerunt ad Dominum cum tribularentur, id est, cum iam attenderent tribulatione peregrinationis, quam nemo attendit nisi cui patria est dulcis. Et quia clamauerunt, ideo Dominus eripuit eos de necessitatibus eorum, id est, de tenebris erroris, et fame uerbi Dei. Et hoc taliter fecit, eduxit scilicet eos de necessitatibus, perducens eos in uiam rectam, id est, in cognitionem suam, et fidem catholicam, ad hoc ut irent in ciuitatem habitationis. Unde confiteantur digne Domino misericordie eius, non mendicitati eius. Et mirabilia eius exhibita filiis hominum, id est, filiis  uetustatis; hoc est: Illi confiteantur Domino qui cum essent mortui in uetustate, uiuificati sunt ab eo per nouitatem. Quod magnum est mirabile. Et quia prius non posuerat, alteram partem tantum liberationis addit: Ideo dico ut confiteantur Domino, quia satiauit animam inanem, quantum ad sitim; et satiauit animam esurientem bonis eternis, hoc est, inediam uerbi Dei ab eis exclusit. Et  necesse erat ut educerentur et satiarentur, quia erant sedentes in tenebris: et non in qualibuscunque, sed in umbra mortis, id est, in talibus tenebris, que obumbrarent eos ad mortem; et erant uincti in mendicitate et ferro, id est, in dura mendicitate. Grauis enim mendicitas est in solitudine esurire et sitire.

Quia exacerbauerunt. Non culpa auctoris erat, quod in tenebris et mendicitate erant, sed eorum: quia ipsi exacerbauerunt, id est, acerba et hispida fecerunt sibi eloquia Dei, tunc scilicet quando dictum est illis: De omni ligno paradisi comede, de ligno autem  scientie boni et mali ne comedas. Et in hoc irritauerunt, id est, irritum fecerunt consilium Altissimi. Eius enim consilium erat ut per obedientiam, atque preceptum ad aliquod dignius eos proueheret; ipsi uero preuaricando, et inobediendo illud irritum fecerunt.

Et humiliatum est. Hic secundam tentationem incipit. Quasi dicat: Dominus eduxit eos de tenebris erroris, et posuit in uia ueritatis, ut scirent quid esset faciendum, et quid cauendum; ipsi autem de se presumpserunt, et ideo cum ex uiribus suis ueteres consuetudines oppugnare uellent, humiliatum est cor eorum in laboribus, quia multum laborauerunt; et infirmati sunt, id est inefficaces in laboribus suis exstiterunt; quia non fuit qui adiuuaret eos, quandiu de se presumpserunt.

Et clamauerunt ad Dominum cum tribularentur. Et ponit simul utramque liberationem, quia repetit priorem dicens: Et eduxit eos de tenebris umbre  mortis, ut prius. Et modo disrupit uincula eorum, scilicet disrupit uincula difficultatis, et posuit eos in operatione equitatis, ut supra dictum est. Unde confiteantur Domino misericordie eius, et mirabilia eius filiis hominum, ut prius. Et debent ei confiteri, quia cum ipsi ita detinerentur, ne possent exire ad bene operandum, sicut alibi clausi portis ereis et uectibus ferreis, ne exeant ad aliquid agendum detinerentur. Dominus contriuit portas ereas, et uectes ferreas confregit, id est, ab omni difficultate eos expediuit. Et hoc taliter fecit, scilicet suscepit eos de uia iniquitatis eorum, id est liberauit eos de presumptione, que faciebat eos iniquos, id est, irreligiosos. Que iniquitas eorum non erat auctoris, quia humiliati sunt propter iniustitias suas; quia iniuste egerunt uiribus suis, quod Dei erat, ascribendo.

Omnem escam abominata. Ecce tertia tentatio. Quasi dicat: Splendificatis iam tenebris, et difficultatibus ueterum consuetudinum superatis, adhuc restat aliud periculum, hoc scilicet, quod anima eorum  abominata est omnem escam non corporalem, sed spiritualem, id est, tedium uerbi Domini, ut supra dictum est, habuerunt. Et ideo usque ad portas mortis, id est, usque ad interitum appropinquauerunt: quia sicut periculosum est corpori fastidire corpoream escam, ita mortiferum est anime spiritualem escam fastidire. Et iterum clamauerunt ad Dominum cum tribularentur, et de necessitatibus eorum liberauit eos, id est, nam hoc modo misit uerbum, scilicet idem precepit et uoluit ut sanarentur, et sic sanauit eos. Tale et illud est quod in Euangelio habetur: Domine dic tantum uerbo, et sanabitur puer meus. Et uere saluauit eos, quia eripuit eos de interitionibus eorum. Unde etiam confiteantur Domino misericordie eius, et mirabilia eius filiis hominum. Et ita debent confiteri, ut sacrificent sacrificium laudis, id est, ut nichil sibi, sed totum Deo attribuant. Et annuntient opera eius, id est, multiplices labores eius non in memoria, sed in exsultatione.

 Qui descendunt mare in nauibus. Ecce quarta tentatio. Quasi dicat: Non solum illi quorum anima tedium uerbi incidit, et alii predicti misericordias Dei experti sunt, sed etiam illi qui positi in nauibus, id est, qui perfecti ad regimen Ecclesiarum descendunt per mare, id est, humiliantur propter amaram tribulationem extrinsecus, et contradictionem intrinsecus, et dolendo subditis suis; descendentes dico facientes operationem, id est, gubernationem in aquis multis, id est, in populis multis. Ipsi uiderunt opera Domini, et mirabilia eius, id est, mirabiliter misericordiam eius erga se cognouerunt in profundo, hoc est in maris periculo, uel in profundum, id est, in occultis cordium subditorum suorum. Alius enim in occulto suo habet adulterium, alius homicidium, alius hoc, alius illud. Et hec omnia illis prelatis referuntur: et si tunc possint gubernare, et singulis consulere ne periclitentur, in hoc maximam misericordiam Dei recognoscunt.

 Dixit et stetit. uere opera Domini et mirabilia uiderunt. Nam hoc modo uiderunt, quia dixit, id est, precepit Dominus aliquando, et spiritus procelle stetit, id est inhorruit, id est, intempestas magna facta est, et fluctus eius nimium exaltati sunt: prius autem quam hoc fiat, ascendunt prelati illi usque ad celos bene sperando de subditis suis: et stante procella descendunt usque ad abyssos desperando. Et ideo descendunt, quia anima eorum, id est, prelatorum tabescebat, id est, deficiebat in malis suis, id est, in pressuris subditorum, uel aliter: Dixit Dominus, id est, precepit Dominus, et stetit, id est, quieuit procella, et deinde iterum exaltati sunt fluctus eius. Et stante procella ascendunt prelati ipsi bene sperando usque ad celos, cum uero fluctus exaltantur, descendunt usque ad abyssos desperando. Et hoc ideo, quia anima eorum in malis tabescebat, ut prius. Et ostendit quomodo dicat, Turbati sunt in se ipsis interius, et moti sunt ut se expedirent, sed  tantum sicut ebrius, id est, inutiliter moti sunt, dum de se presumpserunt, quia mouebantur quidem, sed non promouebantur. Et hoc ideo, quia omnis sapientia eorum, scilicet et preconandi et orandi et legendi deuorata est, id est, ad nichil redacta est: Unde dicit Apostolus: Nolumus uos fratres ignorare de pressura, que facta est nobis in Asia, quia supra uires nostras et supra modum grauati sumus, et responsum mortis in nobis habuimus: ut non simus confidentes in nobis, sed in illo qui suscitat mortuos. Ubi dicit: Responsum mortis in nobis habuimus, ostendit sapientiam suam fuisse deuoratam. Et rursus hi clamauerunt ad Dominum, cum tribularentur, et de necessitatibus eorum eduxit eos. Et uere eduxit. Nam hoc modo statuit, scilicet procellam eius, uel profundi maris in auram, id est in tranquillitatem placidam. Et hoc iterum, quod siluerunt omnes fluctus eius: tunc prelati sunt letati, quia fluctus siluerunt. Et merito quia deduxit eos in portum uoluntatis eorum, id est, in omnem illam quietem et securitatem,  quam ipsi optabant. Unde confiteantur Domino misericordie eius, et mirabilia eius filiis hominum: et ita confiteantur, ut exaltent eum tantum in Ecclesia plebis, id est, in Ecclesia bene gubernatorum. Et laudent eum in cathedra seniorum bene regentium, quod est dicere: Et subditi quod bene gubernantur, et prelati quod bene gubernant, non sibi, sed soli Domino attribuant, et ei soli laudes agant.

Posuit flumina in desertum. Quasi dicat: Merito debent illum laudare, quia superbis resistit, humilibus autem dat gratiam. Et ostendit in primis, quomodo superbis resistat, dicens: Quia flumina, id est, illos apud quos erant fluenta doctrine per prophetica scripta et legalia instituta, id est, Iudeos posuit in desertum: quia et si scripta seruauerint, intelligentiam tamen ueram amiserunt, probat. Et exitus aquarum, id est, illos eosdem a quibus doctrina ad alios exiuit per propheticas scripturas, et per primitiuam Ecclesiam inde assumptam in sitim  posuit, hoc est in naturali siti dereliquit.

Terram fructiferam. Idem repetit per aliam similitudinem, et est dicere: Illos qui prius erant terra fructifera, quantum ad quosdam, quia non defuerunt in populo illo priori, qui reputandi essent in semine. Illos inquam redegit in salsuginem, id est, in amaritudinem et sterilitatem, quia tempus uisitationis non cognouerunt, et iustitiam Dei non attenderunt, sed iustitiam suam statuere uoluerunt. Et cum aliquid de eis prius crediderint, modo nulli inde credunt. Salsugo enim proprie dicitur amarus succus terre, quem sterilitas comitatur. Et hoc quidem dicit non ab iniustitia sua processit, sed a malitia habitantium in ea terra, hoc est dicere: Iusto iudicio suo Dominus terram illam in salsuginem uertit, quia nequitia eorum in terrenitati nimis adherentium hoc promittit.

Posuit desertum in stagna. Ostendit quomodo superbis resistit, et qualiter humilibus dat gratiam,  dicens: Quia illos qui prius erant desertum a lege et prophetis destitutum, id est, gentiles posuit in stagna aquarum: quia inde per quosdam, sicut per Augustinum, Gregorium, Hieronymum, et multos alios documenta ueritatis emanauerunt aliis. Et illic, id est in terra illa collocauit esurientes et auidos agricolas. Et illi constituerunt ciuitatem habitationis, id est, construxerunt Ecclesiam catholicam, que ciuitas est uere habitationis. Et seminauerunt semine uerbi Dei agros, id est, fecerunt multos fructificantes in bonis operibus. Et plantauerunt uineas, id est, instituerunt diuersas Ecclesias, et fecerunt fructum natiuitatis. Et institutores et instituti fructum natiuitatis, id est, opera et doctrina eorum, non dissenserunt ab apostolis, qui fuerunt natiuitas eorum: quia per eorum doctrinam nati sunt in operibus bonis. Et Dominus eis benedixit, et incrementum dedit, et ipsi multiplicati sunt in tantum, quod etiam quidam nimis multiplicati sunt, scilicet illi qui per superbiam heretici  facti a nobis exierunt. De quibus dicit Apostolus: A nobis exierunt, qui a nobis non fuerunt; si enim a nobis essent, a nobis non exissent. Et quamuis quidam nimis sint multiplicati, tamen iumenta eorum non minorauit: quia de his qui erant iumenta non multum docta, sed tamen fide plena, id est, de simplicibus nulli exierunt.

Et pauci facti sunt. Multiplicati sunt inquam nimis quidam, et ideo facti sunt pauci, siue remanentes, quantum ad priorem numerum: siue ipsi exeuntes, et non tot exiuerunt, quot remanserunt. Et quia nichil magis donorum paucitati, quam quod est debitum perditioni. Et uexati sunt alii, id est, remanentes a tribulatione malorum, id est, tribulationes illate sunt a malis exeuntibus per malignas questiones suas. Et a dolore, id est, propter compassionem, quam habebant in alio qui contribulantur.

Effusa est contentio. Ostendit quomodo uexati sunt dolore, ideo scilicet, quia per prauam doctrinam exeuntium effusa est contentio super principes eorum,  que remanserunt, hoc est, quia etiam ueridici doctores eorum contemptibiles erant, uel habiti sunt propter illos falsidicos qui exierunt. Et ideo fecit Dominus eos, id est, exeuntes errare in inuio. Illi quidem de quibus superius audiuimus, in uiam sunt deducti, et ad ciuitatem habitationis directi; isti uero non deducti sed seducti, id est, sibi ipsis derelicti, quia tradidit eos Deus in concupiscentias cordis sui, ut faciant que non conueniunt, et sic errauerunt in inuio; et hoc ita, quod nunquam amplius quidam eorum redierunt in uiam. Et Dominus adiuuit pauperem, id est, humilem populum suum intus manentem, de inopia, id est, paucitate illa, quam quidam exeuntes fecerunt, scilicet, quia facti sunt eis illi exeuntes per suas prauas questiones et contradictiones etiam ad exercitium inquisitionis, et ad exemplum timoris. Quanto magis enim respondetur hereticis, tanto maior correctio fit catholicis. Unde etiam Apostolus dicit: Quia oportet esse hereses, ut  qui probati sunt manifesti fiant. uel aliter: Effusa est contentio. Quasi dicat: Hoc modo pauci facti sunt, quia fuerunt quidam qui se uoluerunt facere principes, id est, magistros erroris; inter eos effusa est contentio illa de qua dicit Apostolus: Si quis euangelizauerit uobis aliud quam quod accepistis, etiam angelus de celo, anathema sit, hoc est dicere: Intus ideo te manentes pauci facti sunt, quia superbi exclusi sunt. Et eos, id est, superbos, fecit errare in inuio, et non in uia, ut prius. Pauperem autem, id est, humilem populum suum adiuuit de inopia, id est, de simplicitate intellectus; hoc enim quod non multipliciter, sed simpliciter intellexerunt, fuit eis in auxilium ne exirent, sed intus manerent. Et posuit familias suas alteram de circumcisione, alteram de preputio, ita subditas sibi, sicut oues pastori. Iuxta quod ipse ait: Oues mee uocem meam audiunt, et ego cognosco eas.

uidebunt recti. Dico quia posuit familias sicut oues.  Et hoc modo posuit et ponet eas in tanta subiectione, id est, omnes qui iam exierunt oppilabunt, id est, obstruent os suum. Quia ille uere sapiens est, quia nichil amplius contradicere audebunt; et hec omnia predicta debet quisque sapiens attendere. Quis est autem uere sapiens? Et ideo dico quis est, quia ille qui uere sapiens est, custodiet, id est, obseruabit hec omnia predicta per humilitatem. Et intelliget misericordias Domini esse in his omnibus, scilicet, quod errantem et esurientem in uiam deduxit et pauit; quod pugnantem contra difficultatem peccatorum suorum et ligatum uinculis consuetudinis soluit et liberauit; quod fastidientem uerbi Dei, et pre tedio quodam pene morientem, missa medicina uerbi sui, recreauit; quod periclitantem inter naufraga et periculosa discrimina, pacato mari, ad portum deduxit; et quod in populo illo ubi superbis resistit, sed ubi humilibus dat gratiam esse fecit; et quod uoluit ut unus manens multiplicaretur, non ut foras exiens  diminueretur.



IN PSALMUM CuII. Canticum, psalmus Dauid.



ARGUMENTUM.

Sub Machabeorum persona cantatur, continet autem preces de hostibus uictorie gratulatione; potest et de ipso Dauid accipi, quod plurimis gentibus imperauerit. Aliter uox Ecclesie ad superpositionem.



EXPLANATIO.

Canticum ad diuinarum rerum contemplationem refertur, psalmus ad operas actuales, que tamen diuinis conueniant mandatis. Quod in primo uersu ipse testatur: »Cantabo et psalmum dicam Domino.« Dauid autem significat regem Christum, qui in hoc psalmo locuturus est. Per totum psalmum loquitur Dominus. Primo ordine Patri gratias agit, quod post passionis triumphum perpetuam resurrexit in gloriam.  Secundo humiliat se per humanitatem suam, ubi tamen et potentiam proprie maiestatis ostendit, ut duas naturas ueraciter in una Domini Christi cognoscas esse persona. Notandum autem quod centesimus septimus psalmus ex terminalibus duorum psalmorum partibus est compactus, in quo Dominus per passionem resurrectionemque suam duos sibi populos una fide coniunxit, una spiritus gratia fecundauit, eodem uite eterne munere sublimauit. Centenarius numerus uitam que in dextris est, septenarius Spiritum sanctum designat; qui bene in hoc psalmo de duobus uno facto copulantur, quia spirituales tantum uitam percipere promerentur eternam.



COMMENTARIUS.

Paratum cor meum Deus. Canticum psalmi, id est, hec exsultatio operationis, siue hec exsultatiua operatio attribuitur Dauid, id est, capiti, quia agit caput nostrum in hoc psalmo de gloria sue resurrectionis et ascensionis. Unde merito omnes debent letari, qui  ad spem eiusdem glorie sunt uocati. Et proponit se nobis exemplum obedientie, exhortans nos ut eadem obedientia, quam et ipse insistamus, et sic ad eamdem gloriam perueniamus. Et est quasi dicat: O Deus Pater, stulti homines putant me inuitum et quasi coactum tibi sacrificare; sed ego uoluntarie sacrificabo tibi, quia paratum est in me ipso cor meum, et paratum est in meis cor meum obedientiam implere. uel si quod melius est, utrumque tamen ad ipsum referamus, ita dicetur: Paratum est cor meum obedientiam implere in opere. Paratum est etiam cor meum omni intentione; et hoc ideo, quia ego, qui quasi prius ploraui in infirmitate mea, positus in gloria mea, id est, in gloria resurrectionis et ascensionis, cantabo ore et psallam opere, quia dabo spem aliis in me eiusdem glorie, et sic faciam eos cantare ore, et psallere opere. Sciendum quia psalmus iste totus fere colligitur ex quibusdam psalmis superioribus. Et dicit beatus Augustinus se non aliam causam  inuenire cur repetitus sit, nisi quia Spiritui sancto sic complacuit. Nemo ergo miretur si non tam diligenter hic perquirantur singula, quoniam superius suis in locis plenarie sunt exposita.

Exsurge, psalterium et cithara, exsurgam diluculo. Caro Christi, propter infirmitatis et mortis experientiam, dicitur cithara; psalterium uero dicitur, propter celestia opera. Et est quasi dicat: Et ut ego cantem et psallam in gloria, id est, caro mea, morere; et exsurge, ut sis psalterium. Et ideo dico exsurge, quia es cithara. Licet enim caro Christi prius etiam fuerit psalterium, maxime tamen per gloriam resurrectionis et ascensionis psalterium exstitit. Et uere  exsurges, quia ego exsurgam diluculo, facta resurrectione; et sic, Domine Pater, confitebor tibi in populis Iudaicis, et psallam tibi in nationibus gentium. Et ideo confitebor tibi in illis, et psallam in istis, quia ego, qui non solum misericors tuus dicendus sum, magnus ero super  celos, id est, magnificatus ero super omnes illos qui sunt celi, quia nullus eorum potestatem habuit animam suam ponendi, et iterum sumendi. Et ueritas preceptorum tuorum per me data magnificabitur, usque ad nubes constituendas. Et quia sic magnificabor, ergo Deus uerbum mihi personaliter unitum, exaltare, me homine exaltato, super celos. Et gloria tua, id est, caro a te sumpta, que prius fuit ignominia tua, facta per resurrectionem et ascensionem gloria tua, exaltetur super omnem terram, id est, glorificetur in omni terra adhuc, ut dilecti tui liberentur, per spem resurrectionis, a timore mortis. Et ut hoc fiat, saluum me fac, Domine Pater, dextera tua, id est, per confessionem tuam; et in hoc exaudi me. Et conuertit se ad nos. Quasi dicat: uere saluas in dextera tua, quia Deus Pater locutus est in sancto suo, id est, promisit hoc in sanctitate sua. Et ideo uere exaltabo resurrectione et ascensione.

Et diuidam Sichimam. uel aliter, Deus qui prius  locutus est in seruis suis, apparuit mundo, et locutus est in me sancto suo; et ideo uere exsultabo, ut prius. uel aliter: Deus Pater locutus est in sanctis suis, id est, promisit per me sanctum suum, istud, scilicet, quod ego exsultabo gloria resurrectionis et ascensionis, et diuidam Sichimam; et cetera. Que sequuntur inde, Deus qui repulisti nos, plenarie inuenies exposita.



IN PSALMUM CuIII. In finem psalmus Dauid.



ARGUMENTUM.

Sub Machabeorum persona canitur, deplorantium que ab exteris et domesticis aduersa pertulerunt, postulantiumque ultionem in eos qui Antiochum uel Demetrium reges in eorum odia falsa criminatione succenderant, quique uenalem fecerant sacerdotii dignitatem; quod non tantum excluso Onia factum est, sed per omne tempus deinceps quo Iudea Machabeis est preliantibus liberata. Aliter uox Christi  ad Patrem de Iudeis.



EXPLANATIO.

Titulus iste notissimus psalmum refert ad Dominum Christum. Prima parte Dominus Iudeos increpat, qui mala pro bonis Creatori suo reddere maluerunt. Secunda Iude traditoris et perfidi populi narratur iniquitas, et que illis erant pro tanto scelere uentura. Tertia precatur ut liberatus a periculo passionis cito resurrectionis gloriam consequatur.



COMMENTARIUS.

Deus laudem meam ne tacueris, quia os peccatoris et os dolosi super me apertum est. Hec uerba referuntur in finem, id est, in Christum, que sunt psalmus attributus ipsi Dauid. Commendat enim nobis in hoc psalmo caput nostrum suam passionem, ut commendet et resurrectionem, id est, remunerationem et gloriam passionis, quia si compatimur, et conglorificabimur. Et est quasi dicat: Paratum cor meum, Deus,  paratum cor meum. Et ideo, Deus Pater, ne tacueris laudem meam, imo gloriosum et laudabilem me facias per resurrectionem et ascensionem. Tu, inquam, ne taceas laudem, quia  inimici non tacent uituperationem. Nam apertum est super me, id est, ad me damnandum et deuorandum os peccatoris, preuaricator ille populus erat, unde Dominus in Euangelio: Si enim crederent Moysi, utique crederent et mihi, quia de me ipse scripsit et os dolosi populi, quia non tantum Iudei, sed milites Romani, qui gentiles erant, in eius mortem consenserunt. Cur autem dicat dolosi, causam subdit, dicens:

Locuti sunt aduersum me lingua dolosa. Id est, ad meam damnationem lingua dolosa, uocantes me magistrum, et similia. Et uere lingua dolosa, quia postea circumdederunt me sermonibus odii, clamantes: Crucifige, crucifige eum. Et impugnantes me, expugnauerunt me reputatione sua, uel quantum ad exterius meum, sed tamen odio habuerunt me gratis. Et  uere gratis, quia detrahebant mihi pro eo quod commerueram, ut me diligerent. Mortuos enim eorum suscitaueram, infirmos sanaueram, cecos illuminaueram. Pro quibus cum me diligere deberent, potius detrahebant mihi, dicentes: Non est hic homo a Deo, qui Sabbatum non custodit, et similia. E contra autem ego pro eis orabam dicens: Pater, ignosce illis, quia nesciunt quid faciant. Et quod potissimum genus retributionis est, ipsi posuerunt, id est, firmiter statuerunt mala pro bonis aduersum me, id est, actione, et odium pro dilectione mea in affectione. Tu autem, Domine, redde eis quod merentur. Hoc equipollenter non maledicendo, sed prophetando, et diuine sententie aggratulando, dicens ita: Quandoquidem populariter ille subiici mihi noluit, ergo, Domine, constitue peccatorem, id est, patrem totius peccati diabolum, super eum. Et hoc adeo, quod diabolus stet a dexteris eius, id est, potiora habeat opera diaboli quam tua, ut sic iudicetur et hic et tandem; hoc est quod dicit: Cum iudicatur hic per interiorem  excecationem, exeat etiam tandem condemnatus, id est, exitum habeat eternam condemnationem, et oratio eius fiat in peccatum. Omnis enim oratio que non fit per Mediatorem Dominum nostrum Iesum Christum, non purgat peccatum, sed auget. Et ideo dicit: Oratio eius fiat in peccatum, et dies eius, id est, dies regni et sacerdotii, quos per mortem meam promittit sibi longiores fieri, per ipsam mortem meam fiant pauci. Sicut reuera factum est, quia quadragesimo secundo anno destructi sunt penitus a Romanis principibus. Et episcopatum eius, id est, sacerdotium, scilicet, ordinem Melchisedech, quod promissum ei fuit per sacerdotem Aaron, accipiat potius alter, id est, gentilis. Et filii, id est, successores eius fiant orphani. uere enim est orphanus, qui a Deo Patre orbatus patri diabolo subiicit. Et uxor eius fiat uidua. Uxorem illius populi potes accipere, uel plebem subditam, uel ciuitatem ipsam, in qua uelut in uxore delectabantur. Et plebs quidem uiduata est, quia sine  omni regimine facta est; et etiam ciuitas, quia ab ipsis est desolata. Et ideo dicit: Uxor eius uidua. Et filii eius transferantur a loco ad locum, per totum mundum nutantes, id est, nullam certam sedem habentes. Et ubique mendicent, id est, aliena ope indigeant. Et eiiciantur de habitationibus suis, id est, de propriis locis suis, uel de stabilitate cordis sui eiiciantur per fumum male conscientie. Et fenerator, id est, diabolus, qui ideo labi hominem in aliquod graue peccatum facit, ut postea in aliud precipitet, et iterum in aliud, et propterea dicitur fenerator. Ille, inquam, scrutetur omnem substantiam eius, id est, omne peccatum illius populi, per quod ipse se sustinere credit, scrutetur ut nullum relinquat impunitum. Cum enim dicerent: Si dimittimus eum sic, uenient Romani, et tollent nostrum locum et gentem; et ideo peccatum eorum substantia dicitur; et alieni diripiant labores eius; adhuc enim circumciduntur, et alia legalia custodiunt. Sed hoc maligni spiritus  diripiunt, quia inefficacia et inutilia reddunt, quia qui hostes sunt merito alieni dicuntur. uel potest dici totus hic uersus ad solam similitudinem; sic fenerator, id est, Titus uel uespasianus, comparabilis feneratori, qui omnem supellectilem debitoris non ualentis creditum reddere perscrutatur et aufert, scrutetur omnem substantiam eius populi. Alieni, id est, milites eorum, diripiant labores eius, ut nichil fiat ei reliquum. Et quia me adiutorem habere noluerunt, non sit ei aliquis adiutor, nec rex, nec sacerdos, nec sit qui misereatur pupillis eius, id est, posteris a te Deo uero orbatis. Sed fiant nati eius in interitum, id est, tales sint omnes posteri eius, qui uideantur esse nati, non ut uiuant, sed ut eternaliter intereant; et nomen, id est, memoria, eius deleatur in generatione una, id est, in generatione carnali tantum, et nunquam ueniat ad spiritualem. Et iniquitas, id est, murmur et ceruicositas, patrum eius redeat in memoriam, id est, non tradatur obliuioni,  sed sit in conspectu Domini, et peccatum matris eius, id est, Synagoge, non deleatur a memoria Domini. Quod est dicere: Non solum peccata propria eorum, sed etiam merita parentum suorum mala, quorum nequitiam imitantur, eis reddantur. uere enim per prophetam dictum est: uisitabo peccata patrum in filios usque in tertiam et quartam generationem. Et ut hoc sit, fiat iniquitas patrum et matris contra Dominum, ut non obliuioni tradatur, sed semper ab eo conspiciatur, et memoria eorum dispereat penitus de terra uiuentium. Quod merito dico, scilicet, pro eo quod non est recordatus facere miricordiam sibi ipsi, iuxta illud Salomonis: Miserere anime tue, et bene placens eris Deo. In quo autem non sit recordatus, ostendit dicens: Et persecutus est me hominem propter eum factum inopem et mendicum, et non solum me, sed etiam meos, qui persecutus est uolens mortificare quemque hominem compunctum corde, sicut sanctos apostolos, et etiam omnes illos qui uenientes  ad apostolos dixerunt: Quid faciemus, uiri fratres, et cetera. Et in hoc etiam non recordatus est facere sibi misericordiam, qui dilexit maledictionem, dicens: Sanguis eius super nos, et super filios nostros. Et quia eam dilexit, ideo ueniet ei, et noluit benedictionem, quia contempsit in illo benedici, in quo benedicentur omnes gentes. Et ideo elongabitur ab eo benedictio, et merito, quia induit maledictionem sicut uestimentum extrinsecus cum diceret, Sanguis eius super nos, et cetera; et etiam intrinsecus, quia intrauit in interiora eius, sicut aqua, et fuit sicut oleum in ossibus eius. Aqua enim que perfundit, et oleum exhilaratam faciem reddit. Sic et maledictio illa quodammodo eos molliuit, quia eis complacuit, et quasi exhilaratum cor eorum reddidit, et bene dicit, sicut oleum in ossibus: quia quanto plus aliquis peccato delectatur, tanto fortior in peccando fit.

Fiat ei sicut uestimentum. Quasi dicat: Quandoquidem tantopere in maledictione studuit, ideo fiat ei maledictio sicut uestimentum, quo totus operiatur  et extrinsecus et intrinsecus. Quoddam autem uestimentum est quod non totum; sed partem operit: et ideo non superfluit quod addit, scilicet quo operitur. Et fiat ei sicut zona, qua semper precingitur, id est, sit ei quasi expedimentum hoc peccatum ad alia peccata perpetrandum, scilicet ut qui sordidus est, sordescat adhuc. Nec hoc  est maleuolentie uotum, sed iusta retributio eorum: quia hoc est opus eorum, id est hoc promeretur iniqua operatio eorum, qui detrahunt mihi apud Dominum, id est, qui mendaciis suis quantum in se est, spoliant me diuinitate, qua cequalis sum Domino patri, dicentes: Non est hic homo a Deo, et similia. Et qui preterea multa loquuntur mala aduersus animam meam, dicentes: Hic dixit, possum destruere templum Dei, et in triduo hoc reedificare; et: Hunc inuenimus subuertere gentem nostram, et probibentem tributa dare Cesari, et multa talia. Et quia ipsi intendunt ad damnationem meam, ideo, Domine pater, tu dico Domine   qui solus uere Dominus es, fac mecum, id est, cooperare mihi in resurrectione mea non propter meritum meum, sed propter nomen tuum per me glorificandum; et ipse secundum uerbum se resuscitauit, et pater eum resuscitauit: et ideo  rogo ut mecum facias, quia misericordia tua, id est, resurrectio facta per misericordiam tuam, est mihi suauis secundum hominem: uel aliter: Tu Domine fac mecum, id est, adiuua me in perficienda obedientia propter nomen tuum, non propter meritum meum; et hoc ideo, quia misericordia tua, id est, auxilium tuum est mihi suaue. Quocirca libera me resuscitando, uel constantiam dando, quia ego sum in me ipso egenus et pauper, id est, reputo me egenum et pauperem. Et quod cor meum conturbatum est per tristitiam passionis, hoc intra me est, id est, sponte mea, non ex coatione. Unde alibi, uoluntarie sacrificabo tibi, et cetera; uel aliter, Cor meum conturbatum est non propter me, sed quia transfero in me  infirmitatem illorum qui intra me sunt, id est, qui tantum in corpore meo sunt. Potest etiam ad membra hoc referri sic: Libera me, id est, meos a deuocantibus, quod debes, quia ego sum egenus et pauper in meis: et quia si quando couturbatum est cor meum in meis, uel timore mortis, uel per naturalem motum ire. Illa conturbatio est tantum intra me, id est, in corde meorum, non etiam erumpit, in aliquem actum. Unde alibi: Irascimini, et nolite peccare.

Sicut umbra cum declinat, ablatus sum. Dico libera me, et opus est ut liberes, quia ablatus sum iam de hac uita, quantum ad uoluntatem inimicorum, et in me ipso et in meis ita, sicut fit cum umbra declinat. Umbra enim propter occasum solis declinantem fit nox, et declinante uita fit mors: et ideo dicit, Ablatus sum sicut dies aufertur, cum umbra declinat. Et excussus sum uel de hac uita uel de cordibus meorum, factus sicut locusta, id est, instabilis.

Genua mea infirmata sunt a ieiunio, et caro mea immutata est propter oleum. uere excussus sum de cordibus  meorum, quia genua mea, id est, illi qui erant sicut nodus et iunctura, id est, firma sustentatio in corpore meo, hoc est apostoli, infirmati sunt a ieiunio, id est, propter absentiam meam, in qua prius reficiebant se, qui per mortem eis ablatus sum. uel illi infirmati sunt qui dixerunt: Nos putabamus quod redempturus esset Isrel. Sed que cura? Genua quippe illa immutabuntur de tristitia in gaudium propter oleum, id est, propter resurrectionis exhilarationem. Et uere genua immutabuntur, quia etiam caro, id est infirmiores in corpore meo, propter illud oleum immutabuntur. Potest etiam per oleum accipi exhilaratio Spiritus sancti, quinquagesimo die a resurrectione super apostolos missi, et cetera de sententia non mutantur. uel aliter, ut ad similitudinem dicatur sic: Genua mea infirmata sunt a ieiunio, id est, ego et mei comparabiles facti sumus illis quorum genua deficiunt propter ieiunium, quia inuenire non potuimus, in quibus nos reficeremus. uix enim latronem  iuxta se pendentem, in quo se reficeret, inuenit. Et centurionem illum, qui uidens terre motum et signa que faciebat, exclamauit: uere Filius Dei erat iste. Genua, inquam, mea infirmata sunt a ieiunio, et caro mea immutata est, id est, morti data propter subtractum oleum, id est, quia non reperi alios qui me exhilararent.

Et ego factus sum. Sic in quacunque sententia continua: Et quia genua mea infirmata sunt, ideo ego sum illis factus opprobrium. uiderunt enim me tantum extrinsecus, id est, considerauerunt in me solam infirmitatem, non diuinitatem. Et ideo mouerunt ad contemptum meum capita sua dicentes: uah! qui destruis templum Dei, et similia. Quapropter, Domine Deus Pater, id est quem facio mihi Deum, et non sum ego mihi Deus, sicut Adam uoluit sibi esse Deus, adiuua me in perficienda obedientia, et saluum me fac resuscitando non propter meritum, sed secundam tuam misericordiam. Et ideo dico saluum me fac,  ut sciant inimici, quia hec res, scilicet passio mea, est tua manus, non ipsorum manus, id est, prouenit ex tua potentia et dispositione, non ex ipsorum potestate. Et uere est manus tua, quia tu, Domine, fecisti, id est, permisisti eam, scilicet passionem et tribulationem meam. Unde alibi: Non haberes potestatem aduersum me ullam, nisi tibi datum esset desuper. uel aliter, Sciant, id est experiantur tandem inimici, qui nunc cognoscere nolunt, quia hec manus, id est ego sum manus tua, per quem tu omnia operatus es ab initio et ante secula. Et tamen tu, Domine, fecisti eam manum, id est me secundum humanitatem. uel aliter: Sciant, id est, cognoscant inimici, quia hec res, id est, passio mea est manus tua, id est, magna potentia tua, quia tu, Domine, fecisti eam permissione tua ad meam magnam clarificationem.

Maledicent illi. uere tu fecisti, non ipsi, quia ipsi maledicent mihi deprimendo, et tu e contra benedices exaltando. Et quia maledicent, confundantur ideo bona uel mala confusione, qui insurgunt in me. Seruus  autem tuus, id est ego, non dico letetur, sed pre nimia certitudine dico quia letabitur per resurrectionem.

Induantur. Quasi dicat: Ita confundantur, ut induantur confusione, id est, maximum pudorem inde habeant in bonum uel in malum; illi qui detrahunt mihi, et non tamen exterius, sed etiam interius. uel non tantum apud homines, sed apud Deum; hoc est quod dicit: Operiantur confusione sua sicut diploide. Diplois est duplex uestimentum, et ideo per diploidem uterque pudor recte designatur. Ego autem non dico confiteor, sed certum est quia confitebor Domino in ore meo, uitulos, scilicet labiorum, ei offerendo. Et nimis, id est, ualde confitebor ei, scilicet non tantum uoce, sed etiam opere. Et laudabo eum in medio multorum, id est, inter multos, in Ecclesia scilicet catholica; uel in medio, id est, in corde multorum. Et merito  confitebor ei, quia astitit a dextris pauperis, id est, mei; hoc est, quia fecit me  eligere potiora, uidelicet seipsum, ad hoc ut saluam animam meam et meorum a persequentibus liberando, ne uel ego uel mei ab ipsis uinceremur.



IN PSALMUM CIX. Psalmus Dauid



ARGUMENTUM.

De Domino Christo canitur, sicut et ipse Phariseis exponit. Item uox Ecclesie de Patre et Filio.



EXPLANATIO.

Psalmus hic de incarnatione Domini, et de eius diuinitate plenissime breuiterque decantat. In primo uersu propheta refert, que Pater Filio dixerit, naturam simul deitatis et humanitatis ostendens. In secunda diuisione Pater naturam eius diuinitatis pro modulo nostre capacitatis aliquatenus indicat. In tertia propheta reloquitur, usque ad finem, formam iterum eius humanitatis ostendens.



COMMENTARIUS.


Dixit Dominus Domino meo, sede a dextris meis. Psalmus ipsi Dauid, id est prophete attribuendus. Propheta plenus Spiritu sancto, in quodam secretario mysteriorum Dei preuidet a spiritu intus presidente, et interius eum illuminante occultam dispositionem Dei patris de incarnatione uerbi sui, et de regno eius, et de sacerdotio eius. Et quod in occulto preuidet, hoc manifeste predixit: et quod secretum erat, cum magna fiducia prophetauit. Hoc autem fecit ad correctionem et instructionem illius populi, quem tam duri cordis et tante ceruicositatis preuidit futurum, ut et regno eius obuiaret, et sacerdotio contradiceret. Et incipit ita: Dominus Pater dixit Domino Filio suo secundum diuinitatem, Filio autem et Domino meo secundum humanitatem; ei namque datum est nomen, quod est super omne nomen. Et ideo uere Dominus omnium secundum etiam humanitatem;  huic, inquam, Domino sic agenti, paratum est cor meum, et laudem meam ne tacueris. Dixit Dominus Pater hoc: Ego sum principium, totum, id est, ego et tu sumus principium, non tamen inde quod duo sint principia, sicut nec duo dii; quia quorum eadem est potentia, eorum eadem est essentia. Quasi dicat: Principium sum tecum, non in obscuritate tue infirmitatis, sed in die, id est in claritate tue uirtutis, id est, diuinitatis; secundum enim diuinitatem idem est cum Patre. Quasi dicat ipse attestatus dicens: Qui me misit, mecum est, et non reliquit me solum, quia ego que placita sunt ei, facio semper. Et item: Ego in Patre, et Pater in me, et multa talia; et etiam sum principium in splendoribus sanctorum, id est, in Spiritu sancto, qui ideo dicitur splendor sanctorum, quia sanctos splendidos facit. Deberet autem dicere: In splendore sanctorum; sed propter diuisa dona Spiritus sancti pluraliter ponit splendoribus. Unde et alibi dicitur: Hec autem omnia operatur unus atque idem Spiritus.  Et quia de qualitate non erat dubium in Spiritu sancto, sed propter humanitatem assumptam, dubium posset esse in Filio, ideo de illo tantum probat. Quasi dicat: uere principium sum tecum: Nam genui te ex utero, id est, ex intima substantia mea, qua occultus sum quidquid sum; non quod Deus habeat uterum, sed ad solam similitudinem dictum est. Et genui te ante luciferum, id est, ita ut dignior esses omni creatura, quia etiam dignior illo angelo principe; quem cum ego fecissem luciferum, ipse superbiendo fecit se mortiferum; uel genui te ante luciferum, id est ante omne tempus, ut per digniorem partem, id est luciferum, omnes stellas accipiamus: et per stellas tempus, que ut auctores ethnici et catholici dicunt, create sunt ut essent in signa et tempora, et dies et annos. Et si ante tempus eum genuit, necessarium est ergo eternaliter eum gigni.

Unde merito genitura illa est ineffabilis. Iuxta quod ait Apostolus: Generationem eius quis enarrabit?  Quasi dicat: Et quia genui te ex utero, ergo pro experta militia, pro humiliter expleta obedientia sede a dextris meis, id est, recipe me de labore ad equalitatem meam. Nota autem quod et sedere imperando dicit. Non enim imperamus nisi minori, et sedere, et stare, et huiusmodi positiones tantum rerum corporalium, quapropter respectu solius humanitatis dicit: Sede a dextris meis. Sedet enim et in excelso et in occulto. Excellens quidem est, ut dominetur: occultus uero est, ut ei credatur, et iustitia illa perficiatur, de qua dictum est: Iustus ex fide uiuit. Et de qua alibi dicitur: Cum uenerit Spiritus ueritatis, ille arguet mundum de peccato et de iustitia, et de iudicio. De peccato quidem, quia non credunt in me: de iustitia uero, quia ad Patrem uado, et iam non uidebitis me. Hec enim est uera iustitia, ut modo in illum quem non uidemus, credamus. Merces autem huius iustitie est, ut mundati corda fide, tandem illum uideamus, in quem modo non uisum  credimus.

Donec ponam. Sede, inquam, a dextris meis, occultus et indimouendus, donec uenias manifeste, non iudicandus, sed iudicaturus: et donec ponam inimicos tuos scabellum pedum tuorum, id est donec subiiciam tibi inimicos tuos. Inimicos uocat quoscunque peccatores inuenit, siue postea facti sunt ex inimicis amici, siue in inimicitia permanserint: quia omnes etsi occulte, semper tamen ei sunt subiecti, cum autem ueniet iudicaturus, tunc manifeste pedibus eius subiicientur. Et alii quidem habebunt ibi locum pene, alii uero locum misericordie, qui humiliter ad eius imitationem obedientia implebunt locum pene, qui obuiabunt eius regno, et contradicent eius sacerdotio.

uirgam uirtutis tue. Conuertit se ad ipsum filium, ac si dicat: Hoc, inquam, promisit tibi Deus Pater, et reuera implebit; quia Dominus emittet in omnes gentes uirgam uirtutis tue, id est, regimen potentie  tue, scilicet ut regas eos in uirga ferrea, id est, in iure flexibili iustitia; hinc Petrus apostolus ait: Quem oportet repetere celum, donec impleantur tempora gentium. Dictum est ad similitudinem, Donec ponam inimicos tuos, scabellum pedum tuorum. Ut alibi dictum est: Incipiendo ex Sion, id est, ex Iudaico populo; sicut Apostolus ait: Oportet enim predicare in nomine eius penitentiam et remissionem peccatorum per omnes gentes, incipiendo a Ierusalem; ad hoc, inquam, emittet Pater uirgam uirtutis tue, ut dominetur in medio inimicorum tuorum. Et ita fiat, dominare scilicet, id est, dominium fiat tibi, uel dominium obtine in medio inimicorum tuorum, id est inter inimicos tuos, uel in corde eorum.

Iurauit Dominus et non penitebit eum. Quasi dicat: Hec supra dicta, dixit Dominus Pater de regno tuo. Quid autem de sacerdotio? Iurauit utique et non penitebit eum, tu es sacerdos in eternum, etc. Potest enim predicta series ordine legi sic: Dominus Pater dixit Domino Filio suo secundum diuinitatem. Filio  autem meo et Domino secundum humanitatem istud experta iustitia, pro humiliter completa obedientia: Sede a dextris meis, occultus et indimouendus, donec ponam inimicos tuos scabellum pedum tuorum, ut prius. Et uere quod dixit, implebit; quia Dominus emittet uirgam uirtutis tue, incipiendo ex Sion, sicut prius.

Tecum principium. Sic continuatur: Merito tibi dico: Sede a dextris meis: quia ego tecum principium, sicut prius, et hoc quasi dicat: Et si non apparuit in nocte infirmitatis tue, scilicet quando pro nobis traditus est, passus et sepultus, apparebit in die illa, quando declarabitur uirtus tua, scilicet quando ueniet in maiestate Patris et sanctorum angelorum, et in splendoribus sanctorum, id est, quando sancti splendificabunt ut sol. Unde alibi: Fulgebunt iusti sicut sol, etc. Sequitur uox prophete. Ego autem Dauid genui te, sed ex solo uirginis utero sine aliqua maritali complexione, quod nulli alii conuenit. Gignunt  enim alii ex utero, sed non sine coniugali complexione. Et genui te ante luciferum, id est, ante omnem creaturam, sicut prius, uel ante luciferum, id est ante diem. Natus est enim Christus in nocte, qui uenit tollere noctem. Et bene dixit: Genui te. Si enim Dauid genuit Iesse, Iesse autem Mariam, et Maria Christum, genuit et Dauid Christum.

Iurauit Dominus. Quasi dicat: Genui te, inquam, ad hoc ut esses sacerdos in eternum, sicut reuera eris; quia Dominus Pater iurauit, id est, firmiter constituit, et ita quod non penitebit eum, id est, quod hoc non immutabit. Solent enim homines unde penitent immutare. Quid, inquam, iurauit? hoc scilicet, Tu es sacerdos, non secundum ordinem Aaron, quod sacerdotium fuit ad tempus: sed secundum ordinem Melchisedech, quod est in eternum. Melchisedech primus panem et uinum obtulit Domino; hoc sacerdotio functus est Christus, quando semetipsum in ara crucis obtulit Deo Patri pro nobis,  ipse uerus et hostia factus. uita enim eius est panis, quo reficimur. Unde alibi: Caro enim mea uere est cibus. Passio eius est calix ille, de quo dictum est: Calix Domini inebrians quam preclarus est! Hunc panem et hoc uinum quotidie Ecclesia offert, imitando uite eius humilitatem et passionem. Et ideo sacerdos in eternum. Sciendum autem quia quod dicitur penitere, non dicitur nisi ad similitudinem. Non enim penitentia est in Deo, quia male factum non cadit in eum, cuius consequens est penitentia. Sed quando nos grauiter peccamus, uidetur quasi Deus disposuisse, ut eternaliter moriamur. Quod reuera faceremus, si permaneremus. Sed si nos penitet culpe, penitet et Deum pene; non quod nos mori disposuisset, quia si disposuisset et ita esset, sed quia uidebatur propter nostrum peccatum.

Dominus a dextris tuis. Conuertit se ad Dominum Patrem propheta. Quasi dicat: uere, Domine, quod disposuisti, perficies, quia Dominus Filius tuus secundum  diuinitatem, filius autem meus et Deus secundum humanitatem, cui dixisti: Sede a dextris meis, etc. Tecum principium in die uirtutis tue. Et de huius sacerdotio iurasti. Ille, inquam, Dominus ens a dextris tuis, confregit reges, id est, confringet omnes superbos si non in nocte ire sue, scilicet, dum excecat interius occulte, saltem conteret eos in die ire sue, id est, tandem cum manifestata erit eius ira. Unde alibi: Super quem uero ceciderit, collidetur. Interim autem quid? Iudicabit, scilicet, id est, occultum iudicium exercebit in omnibus nationibus, quia ruinas, id est illos qui ruinam suam attendunt, et humilitatem implebunt. Unde alibi: Omnis uallis exaltabitur. uel aliter: Implebit ruinas peccatorum, faciendo, scilicet, ut qui sordidus est sordescat adhuc. Et conquassabit, id est conteret capita, id est, ceruicositates multorum in hac terra, quorumdam quidem in malum, quorumdam uero in bonum. Et ideo quasi dicat: Et tandem iudicabunt, et nunc  quidem exaltabit caput suum, id est, omne iudicium dedit Pater Filio, quia Filius hominis est. Et propterea exaltauit caput, quia factus est obediens Patri. Hoc est quod dicit: Quia bibit de torrente in uia. Torrens est fluxus nostre mortalitatis. De hoc torrente uerbum Dei Patris bibit, ueniens in hanc uitam nascendo, moriendo, patiendo. Sed in uia tantum, id est, in transcursu inde bibit, quia immunis ab omni peccato fuit; nos autem in mora stataria inde bibimus, quia carnis concupiscentia delectamur.



IN PSALMUM CX. Alleluia.



ARGUMENTUM.

Gratias agit Dauid pro beneficiis populo collatis, precipue pro soluta captiuitate Babylonica. Aliter, uox Ecclesie de Christo cum laude.



EXPLANATIO.

 Laudat Dominum populus suus, qui a mundi clade liberatus uitiorum nescit sustinere seruitium. Psalmus iste primus apud Hebreos integro decurrit alphabeto, licet multi et alios supra secundum ordinem litterarum scriptos putent. Nam in illis uel desunt alique littere, uel supersunt; et nonnunquam cum unus uersus sit breuis, alter infinita longitudine protenditur, ex quo puto obseruatione hoc legentium quam studio scriptoris effectum. Denique et Septuaginta interpretes, quia aliquis in eis scrupulus nascebatur, ponere in traditione Hebreas litteras noluerunt. Populus beatorum diuersis mundi partibus aggregatus. Primo ingressu psalmi confiteri se dicit Deo in congregatione iustorum, ubi est eterna laus, et sine fine preconium. Secundo dicit fideles copioso munere satiatos aduentum Domini compromittens, ut hereditatem pollicitam auidissima intentione perquirant. Tertio redemptos asserit Christianos, et testamentum nouum eterna gratia consecratum. Prima pars continet litteras sex, secunda decem, tertia  sex. Sicut autem paruuli per litteras erudiuntur, ut ad sapientiam proficiant, sic huiusmodi psalmi rudibus et incipientibus dantur, ut primordia eorum quasi quibusdam elementis instruantur.



COMMENTARIUS.

Confitebor tibi, Domine, in toto corde meo. Alleluia. Dies illi quos denario numero quater ducto in merore et carnis afflictione agimus ante letitiam resurrectionis, significant presentem uitam, in qua carnalem nostram delectationem quasi frenis ieiuniorum et omnium bonarum actionum quasi temperare debemus, aggrauati ingemiscentes, et habitaculum nostrum quod desuper est, superindui cupientes. Illi autem dies in quibus canticum letitie, id est, alleluia, frequentatur usque ad diem quinquagesimum, in quo accepimus spiritum libertatis, non timoris, in quo clamamus Abba pater, significant annum iubileum, id est, uere remissionis et libertatis annum. Quem iam habemus in spe, et si nondum  re, per spem resurrectionis Dominice. Spe enim salui facti sumus, exspectantes redemptionem corporis nostri. In huius temporis considerationem plebs Christi habens pectus plenum letitie, eructat in laudem Dei, quia loquitur hic corpus Christi iam per spem resurrectionis eius ab omnibus malis liberatum, et malignis hominibus et si nondum localiter, tamen moraliter separatum, dicens ita: o Domine, confitebor tibi in toto corde meo, id est, laudabo te et hic per spem, et tandem in re in omni angulo cordis mei. Positus sum in consilio iustorum, id est, apostolorum et aliorum sanctorum, scilicet, ut non queram que mea sunt, sed que Iesu Christi. Hoc enim est consilium iustorum. Et quia hic sum in consilio, ideo ero in congregatione, id est, tandem eis aggregabor. Quisquis enim hic non est in eorum consilio, non tandem erit in collegio.

Magna opera Domini. Quasi dicat: Quod confitebor Domino, hoc non ex me habeo, sed ab ipso,  quia opera Domini in me sunt magna. Illa dico exquisita, id est, perfecta. Exquisitum enim aurum, dicitur perfectum aurum. Et ideo perfecta, quia sunt euntia in omnes uoluntates eius, id est, quia in nullo ei repugnant. Et si aliquis quereret que illa opera dicit, ne aliquis de suis operibus presumat, confessio peccatorum est opus eius in me, id est, hoc quod ego confitebor peccata, non aliqua mea merita, sed ipse operatur in me, et magnificentia est etiam eius opus in me. Confessio est peccati improbatio, magnificentia uero est peccatoris iustificatio. Quid enim magnificentius quam de peccatore facere iustum, de damnato electum? Et hic  magnificentia non est horaria, sed sempiterna, quia iustitia, id est, iustificatio eius manet in seculum seculi. Quod ipsa iustitia sit eterna, quia finitur cum homine, sed remuneratio iustitie, quia iustitiam  per hoc operatur in me, quia ipse est qui est Dominus misericors in effectione, miserator in exhibitione,  fecit memoriam mirabilium suorum, id est, signorum in deserto factorum. In deserto enim manna pluit de celo, et aquam de petra produxit, pluraque talia fecit. Et horum signorum memoriam per significata fecit, quia omne significatum memoria est sui signi. Et ostendit quomodo dicit: Dedit escam timentibus se. Misit enim panem uiuum de celo, qui est uera refectio omnium timentium eum casto timore, quem panem manna signauit. Aliter quoque uersus ille predictus legitur: Magna opera Domini. Quasi dicat: Merito confitebor Domino, quia opera Domini sunt magna, scilicet, quia nullum confitentem misericordia deserit, quia nullius iniquitas impunita remanebit, cum non parcit etiam filiis quos recipit. Eligat ergo homo quod uelit. Quia non sic sunt constituta opera Domini, ut creatura in libero arbitrio Creatoris constituta superet uoluntatem, si contra eius faciat uoluntatem. Non enim uult Deus ut pecces, nam prohibet. Si autem homo peccauerit, non putes hominem fecisse quod uoluit, et  Deo accidisse quod noluit. Sicut enim uult Deus ut non pecces, ita uult confitenti parcere, ut conuertatur et uiuat. Ita postremo uult perseuerantem in peccatis punire, ne iustitie potentiam contumax euadat. Quidquid ergo elegeris, omnipotenti non deerit unde suam de te compleat uoluntatem. Et ideo dicit: Opera Domini sunt magna. Que si sint exquisita, id est, diligenter considerata, uidebuntur tendere in omnes uoluntates eius complendas, siue parcendi siue puniendi.

Confessio et magnificentia. Quasi dicat: Ideo uere magna sunt opera Domini, quia confessio et magnificentia, id est, peccati improbatio, et peccatoris iustificatio, est opus eius in remunerandis. Et iustitia eius, quam, scilicet, sit iustus, est in damnandis, ut nullum nunc confitentem deserat pena. Hec, inquam, iustitia manet in seculum seculi, quia nunquam parcit iniquitati, nisi tu non parcas ei. Quod enim tu punis, hoc solum ipse non punit.

 Memoriam fecit. Secundum hanc sententiam ad primum uersum continuabitur hoc sic: Ideo merito confitebor Domino, quia Dominus misericors et miserator memoriam fecit mirabilium suorum, ut supra dictum est.

Memor erit. Dedit, inquam, escam timentibus se, et per hanc memoriam memor erit testamenti sui, id est, confirmauit promissiones suas, non que ad tempus fuerunt, sed que sunt in seculum, id est, non carnales, sed spirituales. Seculum pro eterno ponit propter Grecum, ut supra dictum est. Et uere memor erit, id est, quia annuntiabit, id est, manifestabit populo suo, id est, populum gratie primitiuum, sicut sanctos apostolos intelligere fecit uirtutem operum suorum, id est, uim et significatum sacramentorum suorum. Sacramentum enim est sacre rei signum. Et manna fuit sacramentum, quia fuit signum ueri panis qui de celo descendit. Talium sacramentorum uim Dominus notificabit apostolis et aliis consortibus eorum, ad hoc, ut det illis hereditatem  gentium, id est, det illis gentes in hereditatem. Sicut ille qui dixit: Precipe diuitibus huius seculi non sublime sapere, etc. Hec et similia gentes tanquam hereditatem excolunt. Sequitur:

Opera manuum eius. Quasi dicat: Quamuis dico quod illa excolant gentes tanquam hereditatem, ipse tamen Dominus principaliter hoc operatur, quia opera manuum, id est, potentie eius sunt ueritas et iudicium. Hec est potentia eius, operatur in eis ueritatem, id est, in preceptorum completionem et iudicium, id est, discretionem inter bonum et malum, et sic eas excolit. Que duo, scilicet, ueritas et iudicium  sunt madata eius. Et ideo fidelia, quia omnia mandata eius fidelia, id est, non fallentia, sed certa, quapropter seruanda. Et non sunt horaria, sed confirmata in seculum seculi; et hoc ideo, quia sunt facta, non in umbra, sed ueritate; et sunt facta in equitate, non in iniquitate, sicut oculum pro oculo, dentem pro dente, et similia, erant, inquam,  non recte intellecta.

Redemptionem misit populo suo. Quasi dicat: Ideo hec mandata confirmata sunt in eternum, confirmata, quia non sunt facta per seruum sicut illa priora, sed per Dominum. Namque Dominus Pater populo suo id est, populo nouo constituendo misit illum. . . . . . . . . . . . . . . .



IN PSALMUM CXI. Alleluia reuersionis Aggei et Zacarie.



ARGUMENTUM.

Omnes in commune ad studium uirtutis instituit, qui etiam fructus bona opera consequatur, adnectens diuitias inter alia, despectusque hostium commemorans, quod reuersis a Babylone collatum est. Aliter, uox Ecclesie de Christo.



EXPLANATIO.

 Aggeus et Zacarias prophete, qui post transmigrationem Babylonis sub Dario rege multo post tempore fuere quam ista cantala sunt, reuersi in Ierusalem, cum reparari templum uiderent, laudes Domino magna exsultatione profuderunt. Ad quam similitudinem et hic psalmus integerrimi alphabeti litteris est contextus, quem post absolutionem peccatorum perfectissima debet Christianus alacritate cantare. Per totum psalmum propheta loquitur. Prima admonitione quid faciat beatus uir, et que bona mereatur, ostendit. Secunda aduentum Domini significat, per quem homines ex peccatoribus et impiis in eternum beati esse promerentur. Tertia impiis contraria prouenire testatur. Prima diuisio continet litteras sex, secunda tredecim, tertia tres. Longitudinem autem uersus qui in centesimo decimo octauo psalmo texitur, in his duo explent uersiculi, ut quod ibi efficit una littera, hic due diuerse efficiant secundum ordinem se sequentes.



COMMENTARIUS.


. . . . . . . . . . . . . . . . . . . . . . . . . . . sibi ipsi. Iuxta quod Salomon dicit: Miserere anime tue, et eris bene placens Deo. Et hoc in se commendat, id est, proponit se exemplum aliis. Et merito, quasi dicat: Hic talis est iucundus iusto, quia disponet sermones tuos, quibus defendatur in iudicio. Sermones sunt bona opera, et est tractum hoc a similitudine causidicorum, quia sicut illi antequam ueniant in iudicium apud se disponunt qualiter in rei defensione cuique persone sit loquendum, et per hoc tuti contra aduersarios sunt, sic bona opera in futuro iudicio cuique iusto erunt tutum refugium. Et uere disponet sermones, quia non commouebitur ab illis, donec perduceret eum in eternum. uel aliter: Merito disponet, quia per illam dispositionem hoc habebit, quod in eternum, id est, in eternitate non commouebitur de dextra ad sinistram. Et sic erit in eterna memoria ideo, quia iustus. Et uere iustus,  quia non timebit in hac uita ab auditione mala, id est, a detractione uel a mala persuasione. uel aliter: Per hoc merito non commouebitur hic a sermonibus, quia sic factus iustus in eterna erit memoria. Et ideo non timebit tandem ab auditione mala, scilicet, cum dicetur reprobis: Ite, maledicti, etc. Et merito non timebit, quia cor eius paratum est, etc. uel aliter: Non timebit, inquam, in presenti ab auditione mala, sed potius cor eius paratum est sperare, non in mundo, sed in Domino, et cor eius confirmatum est in spe illa. Nec commouebitur unquam inde, donec despiciat, id est, donec despectabiles esse recognoscat, inimicos suos. Qui enim amant ea que uidentur, inimici eorum sunt qui ea que non uidentur preferunt his que uidentur.

Dispersit, dedit pauperibus. Quia cor eius confirmatum est in spe eternorum, ideo dispersit quidquid de terrenis habuit, non autem meretricibus, sed dedit ea pauperibus. Et ideo iustitia, id est, merces iustitie, eius manet id est, manebit, in seculum seculi.  Et uere manebit, quia cuius humilitas a superbis contemnebatur in terra, cornu, id est, humilitas, eius, uirtus, scilicet, exaltabitur in gloria. Hanc autem exaltationem uidebit peccator, scilicet, qui preposuit ea que uidentur, et tunc irascetur cui iustius quam sibi, dicens: Quid ergo profuit nobis superbia, quid diuitiarum iactantia? Hec enim omnia abierunt. Et fremet dentibus suis, quia ibi erit fletus et stridor dentium. Et tabescet, id est, ex toto pre dolore deficiet, sed infructuose, quia tunc penitentia erit infructuosa. Et ideo tabescit, quia tunc peribit desiderium peccatorum.



IN PSALMUM CXII. Alleluia.



ARGUMENTUM.

Ad psallendi officia instituit auditores, docens eos maiori cura laudare oportere Deum, quia sit natura magnus, et uoluntate beneficus. Aliter, uox Ecclesie  de fidelibus suis.



EXPLANATIO.

uerba tituli subsequens psalmus exponit. Nam cum sit alleluia laudate Dominum, ita et ipse fecit initium. Propheta Dauid in prima parte commonet deuotos, ut laudes Domino iugiter exsoluant, et in toto orbe predicent. Secunda ipse facit, quod alios monet.



COMMENTARIUS.

Laudate, pueri, Dominum. Alleluia. Psalmum istum superiori quidam ita continuant: Quandoquidem cuius cor paratum et confirmatum est sperare in Domino: illius cornu exaltabitur in gloria. Ergo malitia pueri estote, ut sensibus perfecti sitis, et sic laudate Dominum. Qualiter autem laudaturus sic dicit: Laudate nomen Domini. Quisquis idoneum seruum se facit, ille laudat nomen Domini, et sit semper benedictum, id est, adauctum in uobis nomen Domini.  Quanto enim seruitus in nobis multiplicabitur, tanto nomen eius in nobis augetur. Et hec benedictio nominis eius incipiat ex hoc tempore, ita ut nunc, id est, indilate, quia qui promisit ueniam penitenti, non promisit diem crastinum dissimulanti. Et perseueret usque in seculum, id est in eternum. Et fiat non in altero populo tantum, sed in utroque; hoc est quod dicit: Nomen eius sit laudabile a solis ortu usque ad occasum, id est, in Iudaico et gentili populo. Per ortum enim solis Iudei designantur, quibus per legis precepta cognitio ueritatis, et sol iustitie illuxerat: per occasum uero gentiles intelliguntur, qui in occasu ueri solis erant, quia creature creatorem postponebant.

Excelsus super omnes gentes Dominus. Ideo merito nomen Domini laudatur et in Iudeis et in gentibus, quia Dominus est excelsus non tantum super Iudeos, sed super omnes gentes. Et quia parum esset tantum super gentes, ideo addit: Et gloria eius est super celos, id est, ipse est gloriosus non tantum super  gentes, sed etiam super celestem creaturam, id est, super angelicos spiritus. Et merito  et super gentes, et super celos est gloria eius, quia ipse solus uere est Dominus. Quis enim aliter Dominus sic dominatur sicut Deus noster? Et ostendit quomodo Deus noster dominetur dicens: Qui habitat in altis, id est, qui inhabitando facit altos. Quod enim celestes spiritus perstiterunt in ueritate, hoc non habuerunt ex se, sed ex eius inhabitatione. Et non solum habitat in altis, sed etiam respicit humilia, id est, respectus eius facit humiles. Quia respectus eius est in celo et in terra, id est, inferiori rationabili creatura, et in prelatis alios compluentibus, id est, in celo et in subditis, qui designantur per terram complutam. Et hoc et in Iudeis et in gentibus; hoc est quod dicit: Suscitans inopem, id est, Iudaicum populum, qui nec per liberum arbitrium, nec per carnalia instituta saluari poterat, et ideo inops erat. Illum inopem suscitat Dominus a terra, id est, a  terrenis desideriis, quibus inherebat, faciendo eum bonum inopem, id est, humilem, nichil de libero arbitrio et de legibus institutis presumentem. Et pauperem, id est, gentilem populum in uirtutibus pauperatum, erigit per fidem de stercore, id est, de infidelitate idololatrie, in qua fetidus iacebat. Erigit dico ad tantam dignitatem, ut collocet eum cum principibus, id est, ut concorporaret eum principibus, non quibuscunque, sed principibus populi, id est, illis etiam principibus, qui summi sunt in populo gratie, qui specialiter suus est, id est, sanctis apostolis. Augustinum enim et Hieronymum Petro et Paulo concorporauit. Ipse dico, qui per hanc concorporationem sterilem, id est, Ecclesiam de gentibus, de qua prius dictum est: Letare, sterilis. Erumpe et clama, que non parturis; hanc, inquam, sterilem facit letantem habitare in domo, id est, in Ecclesia factam matrem multorum filiorum. Quia ut Apostolus ait: Multi filii deserte magis, quam eius que habet  uirum. Dictum autem hoc est ad eam similitudinem, quia uxores ille que non pariunt filios, non totam dotem obtinent; ille autem que pariunt, et totam dotem possident, et in domo manent.



IN PSALMUM CXIII. Alleluia.



ARGUMENTUM.

Recordatione priscorum gestorum ad notitiam deitatis auditores instituit, et suffragio diuinorum beneficiorum exsecrationem conciliat idolorum. Loquitur autem ex persona populi, ipsosque inducit mutuo sibi conferentes, quibus quasi principiis diuina apud eos agnitio culturaque adoleuerit.



EXPLANATIO.

Sicut ex diuersis actibus laus diuina colligitur, ita et alleluia uariis narrationibus et negotiis competentibus applicatur. Est enim intentio psalmi istius, ut initio  Hebraici populi per magna miracula plenitudinem legis, qui est Dominus Christus mundo prestitum nuntiaret, per quas similitudines rerum et hodie unumquemque liberari approbat Christianum. Per totum psalmum propheta loquitur. Primo modo commemorat, quia miracula Dominus Hebreis prestiterit et populo Christiano. Secundo sub interrogatione dicit, cur fugerit mare, quare cursum suum Iordanis abstinuerit? Responsionem gratissimam iungens, a facie Domini terram fuisse commotam. Tertio simulacra gentium inutilia demonstrat adoratoribus suis, et religio Domini quam sit uitalis et saluberrima propriis cultoribus consequenter exponit.



COMMENTARIUS.

In exitu Isrel de Aegypto. Alleluia. Legimus Isreliticum populum de Aegyptiaca seruitute liberatum, per mare Rubrum et per Iordanem exsiccatum traductum. Quod propheta uidetur hic repetere, non  ut historiam narrans, sed ad allegoricum sensum inuitans. Non enim legitur in historia illa Iordanem retro fluxisse, sed stetisse; neque legitur ibi montes ut arietes, uel colles sicut agnos ouium exsultasse. Attendamus ergo quid admoneamur, quia et facta illa nostre figure sunt, et hec dicta, ut nos ipsos recognoscamus, exhortantur. Quia si firmo corde retinebimus gratiam Dei, que erga nos facta est, et misericordiam que nobis exhibita est, Isrel sumus, quia uestigia fidei patris nostri Abraham imitamur, et sumus Iacob. Ille autem populus merito perfidie reprobatus pertinet ad Esau. Aegyptus uero, que tenebre uel afflictio interpretatur, in figura huius mundi ponitur: de quo specialiter recedendum est, ne simus iugum ducentes cum infidelibus. Sic autem quisque idoneus ciuis in Ierusalem efficitur, si huic seculo abrenuntiauerit. Sicut populus ille in terram promissionis non potuit introduci, quousque de Aegypto educeretur; et sicut populus ille de Aegypto  exire non potuit, nisi diuino auxilio liberatus: ita nemo huic mundo abrenuntiare poterit, nisi diuina misericordia adiutus. Et quod ibi semel figurabatur, hoc quotidianis Ecclesie fetibus in hac nouissima mundi hora completur, quia omnia fiebant illis in figuram. Et que tunc futura prefigurabantur, nunc preterita leguntur, et presentia cognoscuntur. Incipit autem quis de Aegypto exire, cum incipit cor suum Deo applicare, et suaui iugo eius deuotum animum subdere, recedens a pristinis ignorantie sue desideriis, quasi ab operibus luteis, in quibus frustra laborabat; quia ut alibi dictum est, Manus eius in cophino seruierunt. Exiuit de populo barbaro, quando separat se a societate blasphemorum et a conformatione malignorum, et sic Iudea fit sanctificatio eius. Interroget enim se quisque, si fides cor eius circumcidat, si confessio cor eius purget; quia non quod in manifesto, Iudeus est, sed qui in occulto. Neque in carne circumcisio est, sed que in spiritu. Et si hoc in se inuenerit, sanctificatus est, et facta  est Iudea sanctificatio eius, et Isrel, id est, uisio et cognitio Dei, fit potestas eius. Quia qui prius in Aegypto erant impotentes, fiunt potentes, datur enim eis potestas filios Dei fieri. Dum autem hec fiunt, multa impedimenta secularia occurrunt: obstrepit mare, id est, multe lingue amicorum carnalium dissuadentium et aliorum terrenorum. Sed postquam cognoscitur exeuntis de Aegypto cor paratum esse sperare in Domino, et in specie illa confirmatum fugit mare, quia subtrahit se ab impedimentis, et sic panditur uia ad spiritualem libertatem exeunti, uel fugit mare salubriter, quia sepe multi ex amaricantibus exemplo illius exeuntis, ab amaritudine in dulcedinem conuertuntur. Iordanis etiam conuertitur retrorsum. Per Iordanem qui descensus uel descensio interpretatur, illi figurantur, qui iam gratiam fidei susceperunt, sed in amaricantes fluctus huius seculi relapsi sunt, ita ut fontem, id est, creatorem suum haberent retrorsum: mare uero, id  est, mundum qui uere precipitabantur habent ante uultum. Tales quoque uidentes illum tam constantem exitum concutiuntur, et fluunt retrorsum, ita Creatorem habeant ante uultum. Mare uero retrorsum, id est, mundum post dorsum habuerunt, eorum scilicet que retro sunt obliti, in ea uero que ante sunt extensi. Intendit autem, ut breuiter dicatur, propheta docere et exhortari nos in hoc psalmo, ut posthabitis impedimentis omnibus exire de hac Aegypto festinemus; ne, ut predictum est, simus ducentes iugum cum infidelibus, et dicit ita: In exitu Isrel de Aegypto, hoc est cum aliquis uolens fieri Isrel, id est, uolens uenire ad Dei cognitionem, exeat de Aegypto. Et in exitu domus Iacob de populo barbaro, id est, cum ille idem iam spiritualiter pertinens ad Iacob, exiret de populo barbaro, ut supra dictum est. Ecce facta est Iudea sanctificatio eius. Quia fides cor eius circumcidit, et confessio purgauit. Et Isrel, id est, Isrelitica terra facta est potestas  eius, quia cum prius in Aegypto esset impotens, per cognitionem Dei factus est potens, ut supra dictum est. Hunc exitum uidit mare, id est, alii in peccatis amaricantes cognouerunt exeuntem habere cor sperare in Domino paratum et confirmatum, et ideo fugerunt duobus illis modis, quos prediximus; et etiam Iordanis uidens exitum illum, conuersus est retrorsum, ut supra diximus. Et pro hac fuga maris in bonum, et ex conuersione Iordanis montes, id est, prelati in Ecclesia in uirtutibus aliis eminentes, et in fide constantes exsultauerunt, ut merito illi exsultare debuerunt. qui erant arietes, id est, ouium duces, quorum scilicet imitatione et doctrina hoc factum est. Et colles etiam, id est, minores exsultauerunt de fuga et de conuersione illa, sicut merito illi qui erant agni ouium, id est, subditi illorum prelatorum.

Quid est tibi mare. Hanc interrogationem facit, non ut quod querit, nesciat aut dubium faciat; sed  ut in maiori certitudine nos ponat. Quasi dicat: O mare, quod hactenus oblatrabas, quid est tibi quod modo ab amaritudine ad dulcedinem fugisti? Et tu Iordanis, qui prius fontem ad dorsum habebas, et in mare influebas, quid est tibi nunc quod conuersus es retrorsum? Et o montes et colles, quid est uobis quod uos montes exsultastis sicut arietes, et uos colles sicut agni ouium? Ille utique hoc fecit, qui uere est potens et Dominus. Namque terra, id est, terrenitas commota est a facie Domini, id est, quia quidam qui prius erant in Aegypto et in populo barbaro, receperunt cognitionem Domini, quorum exemplo tu mare fugisti, et tu Iordanis retro fluxisti, et ideo uos, montes et colles, exsultastis. A facie dico Dei mota est terra non cuiuslibet, sed Dei Iacob, id est, uir tui populi. Quamuis enim Deus omnium sit per naturam, huius tamen est per gratiam. Et ideo dicit Deo Iacob, Dei dico, qui petram conuertit in stagna aquarum; hoc est qui seipsum qui quandiu cognitus fuerat, quasi petra fuit importabilis; sic notificando se  mollificauit, ut esset in cordibus credentium fons aque salientis in uitam eternam. Et qui rupem, id est, Paulum, qui uere prius fuit aspera rupes et intractabilis, et alios sanctos predicatores conuertit per notitiam suam in fontes aquarum, scilicet ut ipsi monstrarent aliis aquas uiuas, id est, doctrinam celestem et spiritualia dona.

Non nobis, Domine. Quasi dicat: Ita, Domine, fac, da hanc gloriam, scilicet ut conuertas petram in stagna aquarum, et rupem in fontes aquarum, non nobis maioribus, non nobis minoribus, id est, non meritis nostris, sed soli nomini tuo glorificando; quasi dicat: Nemo putet merita nostra hoc effecisse. Non enim nos hoc commeruimus, sed sola gratia illius hoc prestitit, qui peccatores facit iustos, seruos filios et damnatos electos.

Super misericordia tua. Da, inquam, gloriam nomini tuo, et hoc taliter, misericordia scilicet tua et ueritate, que desuper est ostensa. Misericordia quidem,  qua uocas, qua peccata condonas: ueritatem uero, qua uocatos et uenientes remuneras. uocatos uero, et uenire nolentes damnas. Et ideo  rogo ut per hec ostensa des gloriam nomini tuo, ne gentes  dicant, id est, uniuersaliter dicere possint ad imperium populi tui: ubi est Deus eorum? Solet enim tale quid accidere, cum alicuius bene nutriti domini seruum innutrite se habentem uidemus. Quia dicitur: Ubi est dominus istius? De illo autem qui bene et nutrite se habent, hoc non dicitur, imo laudatur seruus, laudatur et dominus.

Dominus autem. Quasi dicat: Ideo dico ne quando uniuersaliter improperium illud dicatur uel dicant: quia etsi dicitur in paleis, nondum in granis: etsi in terra, nondum autem in celo: quia Dominus noster fecit omnia quecunque uoluit, in his qui sunt celum, id est, sedes eius; anima enim iusti, sedes est sapientie.

 Simulacra gentium. Quasi dicat: Deus, inquam, noster fecit quecunque uoluit, dii autem gentium nichil faciunt, quia non sunt dii: nam nec homines sunt. Et uere homines non sunt, quia sunt opera hominum ex auro et argento. Nec ideo hoc dicit, quod omnes de gentibus deos aureos et argenteos habent , sed si erubescunt in pretiosioribus diis, ut tanto magis erubescant in uilioribus. Et quasi dicat: Non qualiacunque opera sunt, sed simulacra, id est, simulata et ficta opera. Et hoc probat, quod uere non tantum simulacra hominum sunt, et non homines, quia cum habent lineamenta humani corporis, non exercent aliquid eorum que sunt humani corporis, hoc est quod dicit: Os habent, et non loquentur, oculos habent, et non uidebunt; nares habent, et non odorabunt. Manus habent, et non palpabunt, etc. Ergo quasi dicat, homines non sunt. Etiam non solum homines, sed nec etiam corpora sunt: quia non clamabunt in  gutture suo, id est, nec rugitum, nec ullius generis animalis sonum ex se edunt.

Similes illis fiant. Quasi dicat: Manifestum est per hec supra dicta, simulacra gentium pro diis non esse colenda, quod tamen quidam faciunt et uenerantur. Omnes autem qui faciunt ea, et non solum facientes, sed etiam consentientes, id est omnes qui aliquo modo confidunt in eis, similes fiant illis, scilicet ut oculos habentes, ueritatem non uideant, et aures habentes, quod audiendum est non audiant, etc. Dicit autem hoc non uoto maledicentis, sed prescientia prophetantis.

Domus Isrel. Quasi dicat: Qui confidunt in simulacris, talia ut diximus, recipiant. Domus autem Isrel, id est, collectio numerorum fidelium talia non timebit, quia non sperauit in illis, sed in Domino tantum, in quo iam sperauit. Et merito in eo sperauit, quia ipse est adiutor eorum in bono, et protector eorum est a malo. Domus etiam Aaron, id est,  maiores non timebunt, quia sperabunt in Domino tantum, ut prius. Et quia maiores et minores, ergo omnes qui timent Dominum, sperabunt, quia etiam sperauerunt in Domino. Et merito, qui adiutor et protector eorum est, ut prius. Sciendum, quia quotiescunque Isrel et Aaron sic inueniuntur, per Aaron qui sacerdos et prelatus fuit, intelliguntur maiores, per Isrel uero minores. Et quod hic dicitur, de priori populo tantum est accipiendum, quia inferius addet de aliis etiam ouibus.

Dominus memor fuit nostri. Dixit adiutor est eorum. Et quasi dicat: Quod adiutor noster est, hoc non ex meritis nostris, sed ex sola eius gratia; qu a non nos memores fuimus eius, sed ipse memor fuit nostri; quia Saluatorem nobis misit, et benedixit, id est, incrementum uirtutum nobis dedit. Benedixit dico domui Isrel, et domui Aaron, id est, et maioribus et minoribus. Et sic benedixit omnibus, qui timent timore casto Dominum in primitiuo populo. Et  probat repetito, quia omnibus, quia pusillis cum maioribus.

Adiiciat Dominus. Hic inducit de illis aliis ouibus, quasi dicat: Dominus qui uobis primitiuis benedixit, adiiciat alias super uos, illas alias oues adducendo; et ita adiiciat, ut super uos minores, alios maiores; et super filios uestros, id est, super subditos uestros, alios minores. Et uos utrique, id est, maiores et minores, siue de primitiuo populo, siue de secundario, benedicti sitis, id est, semper augmentum recipiatis a Domino, qui uos maiores fecit celum, adhuc, ut seminaretis spiritualia; et uos minores terram, adhuc ut redderetis carnalia. Et non solum uos prelatos fecit celum, sed etiam fecit celi celum, id est, hominem Dominicum; ut esset celum aliorum celorum. Celum celi dico, sibi Domino colendum. In eo enim habitauit omnis plenitudo diuinitatis corporaliter. Terram autem, id est, minores dedit colendis filiis hominum, id est, uobis prelatis imitatoribus patriarcharum et prophetarum,  qui estis non celi, sed terre celum. Potest etiam celum celi ad membra referri, uelut ad Paulum, qui merito dicitur celum celi, quia non didicit ab homine neque per hominem, sed prostratus in uia simul omnia a spiritu sancto audiuit et didicit.

Non mortui laudabunt te. Quasi dicat: Pro his omnibus predictis, o Domine, non laudabunt te mortui, id est, condignas gratias agere, que in prima morte adhuc permanent, quia non potest mortuus laudare uiuum, neque etiam laudabunt te omnes illi qui uiuificati per gratiam in mortem reciderunt, quia descendunt in infernum, id est, in profundum uitiorum. Sed nos soli qui per gratiam tuam suscitati uiuimus, benedicimus, id est, semper gratias agemus de misericordia nobis impensa tibi Domino, incipientes ex hoc tempore et nunc, id est, indilate perseuerantes usque dum perducas nos in seculum, id est, in eternitatem.



IN PSALMUM CXIu. Alleluia.



ARGUMENTUM.

Gratulatio populi de Babylonia reducti. Aliter, uox Christi uel cuiuslibet fidelis de tentationibus erepti.



EXPLANATIO.

Excitat nos de somno huius seculi solemnis ac uera commonitio liberatus propheta de profunda fouea peccatorum, etiam in illa petra misericordie constitutus. Primo membro gratias agit quoniam se exauditum esse cognoscit, et contra omnia pericula mortis efficaciter se profitetur inuocasse Dominum, ut liberatus perueniat ad illam requiem sempiternam, quam fidelibus promittit Dominus munere concedendam.



COMMENTARIUS.

Dilexi quoniam exaudiet Dominus. Alleluia. Hoc carmen, id est, hanc laudem cantat fidelis anima, que adhuc peregrinatur a Domino. Ouis illa que aberrauit, filius ille qui mortuus fuerat et reuixit, perierat,  et inuentus est. Cantet ergo hoc anima nostra cum omnibus sanctis desiderantibus illam requiem, et dicat; Dilexi quoniam, etc. Tria hic proponit, scilicet, fidem, spem, caritatem, sed ordine prepostero. Maior enim ex his, ut ait Apostolus, est caritas, quam iste premittit, dicens: Dilexi. Deinde spem per effectum notat, cum dicit: Quoniam exaudiet Dominus uocem orationis mee. Ideo enim sperat, quia Dominus exauditurus est eum. Fides uero colligitur cum dicit: Quia inclinauit mihi aurem suam, hoc est, quia prior nos dilexit. Nec unico Filio suo pepercit, et sic in nobis caritatem suam uoluit commendare, ut Christum nobis impiis uictimandum mitteret. Et est dicere: Inclinauit aurem suam mihi, id est, illum misit, per quem me credere fecit. Et quia credidi, ideo speraui; ideo dilexi, quia dilexi. Ideo, o Domine, inuocabo te in diebus meis, id est, in diebus tribulationis et carceris, in diebus nebule et totius miserie. Quos ego meos feci a te Patre meo recedendo  in longinquam regionem dissimilitudinis, ubi porcos paui et demones colui. Et subdit causam quare diebus inuocandum necessario suis, sic dicens: Circumdederunt me in diebus illis dolores mortis, id est, dolores ducentes ad mortem. Per quod qualiacunque peccata simplicia accipit. Et inuenerunt me pericula inferni, id est, pericula ducentia ad infernum, id est, in profundum uitiorum. Que  me non inuenissent, si ego non aberrauissem. Ego enim prius in loco diuitiarum positus fui, sed apostatando in locum serpentum ueni. Et ideo merito serpentes preualuerunt mihi, et omnia mala atque pericula mihi superuenerunt. In quibus periculis constitutus, ignarus putaui in his prosperitatibus exsultandum esse, et in terrena felicitate gaudendum. Sed demum inueni, quia uana salus hominis; et ideo dixi: Da nobis, Domine, auxilium de tribulatione. Inueni tribulationem, non que non erat, sed que me latebat. Inueni non hic excruciari aduersitatibus, sed obligari prosperitatibus.  Inueni non delectationem, sed tribulationem, non gaudium, sed dolorem, non patriam, sed peregrinationem miseram. Hoc est quod dicit: Tribulationem et dolorem inueni. et ideo dixi: Surgam et ibo ad Patrem meum, etc. Hoc est: Inuocaui nomen Domini, dicens: O Domine, libera animam meam. Infelix homo! quis me liberabit de corpore mortis huius? Gratia Domini per Iesum Christum. Audiant ergo qui nondum audierunt, et nondum cognouerunt, et querant miseriam, et inuocent nomen Domini et salui fiant. Non dico ut querant miseriam, quam non habent, sed ut inueniant, quam nescientes habent. Nec dico ut deserant terrena necessaria, quibus egent dum moraliter uiuunt, sed ut lugeant et doleant, quod amiserunt celestem satietatem, et terrenis necessariis indigere meruerunt ad sustentationem. Hanc miseriam cognoscant et lugeant, et sic faciet lugentes esse beatos, qui uoluit semper esse misericors. Beati enim qui lugent, quoniam consolabuntur. Sequitur:

 Misericors Dominus. Quasi dicat: Ego inuocans dixi, o Domine, libera animam meam. Dominus autem me liberabit, Dominus, dico, qui est misericors, quia uocat, quia peccata condonat. Et iustus, quia post uocationem peccantes flagellat. Et est Deus noster, quia post flagella miseretur, quos flagellauit recipiendo. Nec tamen amarum debet uideri, quod humiles flagellat, quam dulce, quod post flagella recipit.

Custodiens paruulos Dominus. uere Dominus miseretur, quia custodit paterno amore paruulos, id est, humiles, ut faciant heredes magnos. Et ego  humiliatus sum, id est, feci me paruulum: et ideo Dominus liberauit me iam specie ab omnibus malis.

Conuertere. Quia tante bonitatis Dominus est, ut custodiat paruulos; ergo, anima mea, conuertere in requiem tuam, id est, conuertere ad Dominum tuum, et habebis requiem, que prius auersa omnem inuenisti  inquietudinem. Et uere, si conuerteris, habebis requiem, id est, bene faciet tibi Dominus, quia iam bene fecit tibi in hoc, scilicet, quia iam eripuit te animam meam de morte, tam actualium quam originalium; et ideo certus sum quia tandem eripiet oculos meos a lacrymis omnibus. Quia absterget Deus omnem lacrymam ab oculis eorum. Nullus enim ibi fletus, ubi nullus lapsus. Ibi nullus erit lapsus, ubi erit incorruptibile corpus. Et eripiet pedes meos, id est, omnes affectiones meas ab omni lapsu. Nullus enim erit ibi lapsus pedum, ubi infirme carni nullum erit lubricum.

Placebo. Et quia pedes mei a lapsu eripientur, ergo placebo Domino, positus in regione uiuorum, qui nunc ei displiceo in regione mortuorum. Si enim dixerimus quia peccatum non habemus, nos ipsos seducimus, et ueritas in nobis non est. Et quisquis labitur uel cogitatione, necessario Domino displicet.



IN PSALMUM CXu. Alleluia.



ARGUMENTUM.

Ex persona egrotantis Ezechie canitur. Aliter uox Pauli apostoli. Hunc psalmum quinta et sexta Editio cum superioribus copulant. Symmachus uero et Septuaginta interpretes diuidunt.



EXPLANATIO.

Per totum psalmum inuictorum martyrum uerba referuntur. Prima positione beneficia Domini commemorant, quibus cum hesitarent, quid eis dignum potuisset reddi, occurrit utique gloriosus calix martyrum, qui tamen Domini largitate prestatur. Secunda chorus ipse se seruum Domini et filium Ecclesie catholice profitetur, ne Domino placitum etiam hereticorum putares esse martyrium.



COMMENTARIUS.

 Credidi propter quod locutus sum. Alleluia. Dicit Apostolus quod quidam sunt qui Christum non caste predicant, hoc est, non simplici et puro corde, nec sincera fide que per dilectionem operatur. Terrenis enim cupiditatibus consulentes, celeste regnum annuntiant, habentes in pectore falsitatem, in lingua ueritatem. Hi tales quod loquuntur non credunt, et ideo reprobati sunt. De his Dominus in Euangelio: Quecunque dixerint uobis facite, secundum opera uero illorum nolite facere: Dicunt enim, et non faciunt. Sunt item alii qui bene credunt, sed non loquuntur uel pigritia, uel timore. Pigritia, ut seruus ille qui acceptum talentum non erogauit, sed abscondit. Unde a Domino iudice audiuit: Serue nequam et piger. Timore, uelut illi de quibus dicitur in Euangelio: Quia multi ex principibus sacerdotum crediderunt in eum, sed propter timorem non loquebantur. Timebant enim fieri extra Synagogam. Et quia magis gloriam hominum quam gloriam Dei dilexerunt, ideo isti quoque reprobati sunt. Et quia hi et illi sunt reprobati, ideo seruus  ille solus merito fidelis est. Et probatur qui non loquitur, antequam credat: et cum credit, non tacet, hoc est, qui non erogat que habet, nec non erogat quod habet, sed statim cum habet erogat. Talis seruus loquitur in hoc psalmo, auditurus a Domino suo: Intra in gaudium Domini tui. Et dicit ita: Credidi propter quod locutus sum, hoc est, per se esse credidi. Non enim perfecte credunt, qui quod credunt loqui nolunt, quia non laudatur fidelis seruus, quia accepit, sed quia fideliter erogauit. Et ideo dicit: Credidi propter quod locutus. Simul enim credidit, et quod premium deberet sperare loquendo, et quam penam timeret tacendo. Sequitur:

Ego autem humiliatus sum nimis. Quod est dicere: Locutus sum quod credidi, locutus autem nimis, id est, ualde humiliatus sum ego. Passus est enim multas tribulationes, multas persecutiones, propter uerbum ueritatis, quod et fideliter tenebat, et fideliter erogabat. Potest autem hoc fieri ut qui ueritatem annuntiat  humilietur ab illis qui contradicunt ueritati, ipsa uero ueritas non humiliatur. Unde Apostolus, cum de suis uinculis loqueretur, inquit: Me quidem alligare potuerunt, uerbum autem Domini non est alligatum. Et ideo seruus iste dicit: Ego non ueritas, ipse sum humiliatus: persequere, et dic: Humiliatus dixi in excessu meo. Ego, insiste pronomini. Per Ego enim notat quod attendit infirmitatem humanam, quia prius de se quodam modo presumpsit loquendo quod credidit, sed imminentibus minis atque pressuris timens, fere tacuit quod credidit. Et ideo dicit: Ego, scilicet, intelligens infirmitatem meam in excessu, qui in timore meo dixi: Omnis homo mendax. Hoc est: Non est sibi homini de se presumendum, nec de se confidendum, quia omnis homo in quantum homo est, si de se aliquid promittit, mendax est, Deus autem uerax est. Cuius gratia facit illum qui per se mendax est ueracem, in quantum se subiicit ueritati illius qui suscitat mortuos, qui linguas infantium facit disertas, et qui humiles  consolatur, implens eos non tantum fide credere ueritatis, sed etiam fiducia annuntiande ueritatis. uel quia excelsus accipitur interdum etiam pro diuina reuelatione, potest hoc quoque sic dici: Ego in excessu meo, id est, ulteriorando a me homine in me Deum, iuxta quod Dominus promisit, dicens: Ego dixi, dii estis, et filii excelsi omnes, intellexi in ea claritate, et dixi, quod omnis homo per se est mendax.

Quid retribuam Domino? Considerans iste quia per se est tantum mendax, per gratiam autem Domini uerax, dicit: Quid condignum retribuam Domino non tantum pro hac ueritate, sed pro omnibus que retribuit mihi? Tribuit enim prius mihi bona, ego retribui mala; ipse autem pro malis retribuit mihi bona. Quas ergo laudes, quas gratiarum actiones retribuam ei? Utique accipiam calicem salutaris, id est, passionem eius imitabor. Potest huic obiici: O homo in peccato tuo mendax, dono Dei uerax, et ideo non iam simplex homo, quid a te habes quod Domino retribuas?  Quid enim habes quod non acceperis? Nonne ut calicem salutaris accipias? Ab illo habes qui dixit: Poteritis bibere calicem quem ego bibiturus sum? Nonne ut passionem eius imiteris? Ab illo habes qui prior passus est. Contra talem obiectionem subdit: Et nomen Domini inuocabo. Quod est dicere: Dico me calicem accepturum, et ut accipiam, non per me habeo, sed inuocabo nomen Domini, id est, in me uocabo, id est, idoneum seruum ex hoc do. Qualiter autem calicem accipiat, ostendit, dicens: Reddam Domino uota, non exteriora, sed mea que in me sunt. Hoc est, me ipsum offeram Domino. Quisquis enim cogitat quid digne uoueat Deo, se ipsum uoueat Deo, se ipsum offerat, hoc enim exigitur, hoc debetur. Et offeram me coram omni populo eius, id est, in ea fide, qua communiter tenetur omnis populus eius. Hoc est, in catholica communione, extra quam non est ueri sacrificii locus. Sequitur:

Pretiosa in conspectu Domini. Quasi dicat: Merito calicem salutaris accipiam, quia Dominus emit a me  hunc calicem. Namque mors mea et aliorum sanctorum eius facta, non in aspectu hominum, sed ad Domini conspectum est pretiosa, id est, magno pretio empta ab ipso Domino. Prior enim ipse sanguinem suum fudit pro salute seruorum, ut serui non dubitarent effundere sanguinem suum pro nomine eius. Et quia  morte tua emisti meam mortem, ideo, o Domine, sacrificabo tibi hostiam laudis, id est, offeram tibi me ipsum laudabilem hostiam. Et merito uoco te Dominum, quia sum seruus tuus emptitius. Ego etiam seruus tuus naturalis, quia sum filius ancille tue, hoc ideo addit, quia multi sunt eius serui, qui non sunt ancille, id est, Ecclesie filii, sicut omnes schismatici et omnes heretici.

Disrupisti uincula. uere sum seruus tuus emptitius, quia tu disrupisti uincula mea, quibus detinebar ligatus sub iugo aliene, id est, diabolice potestatis. Domini enim, ut ait Apostolus, uenundati sub peccato fuimus. Et quia  de uinculis me eduxisti,  ideo merito sacrificabo tibi hostiam laudis, ut supra dictum est. Et ut digne sacrificem, inuocabo in me nomen Domini, idoneum me seruum faciendo. Et sicut superius exposuit qualiter acciperet calicem salutaris, ita et nunc exponit quomodo sacrificaturus sit hostiam laudis, dicens: Reddam uota mea Domino, ut supra dictum est, in conspectu omnis populi eius, id est, in ea fide que communis est omni populo eius. Et quem per populum eius accipiat, determinat dicens: In atriis domus Domini, id est, in presenti Ecclesia, que quasi atrium est ante super celestem Ecclesiam, que propter manentem habitationem digne dicitur domus Domini. Et item determinat que atria intelligat, dicens: O Ierusalem, reddam uota mea in medio tui, id est, in ea communione que in te est, hoc est in catholica fide. Ierusalem uocat presentem Ecclesiam, et ne Ierusalem in priori tantum populo accipiatur, qualiter sit accipienda, subsequenter determinat. Quasi dicat: Ierusalem est non  solum de Iudaico populo, sed et omnes gentes et omnes populi, id est, quicunque de qualibet gente uel populo per fidem electi.



IN PSALMUM CXuI. Alleluia.



ARGUMENTUM.

Conualescens de infirmitate Ezechias, non solum Iudeos, sed etiam omnes gentes ad laudandum conuocat Dominum, ut que nouum de recursu solis stupuerunt portentum, Dominum uerum tanti miraculi uenerentur auctorem. Aliter uox apostolorum.



EXPLANATIO.

Duobus quidem uerbis, sed plenarius tituli honor apponitur, ut intelligamus, quamuis pauca in Domini laudibus, semper esse plenissima. Et istum quoque Psalmum ad personam martyrum debemus aptare, qui quasi iam gloriosa passione perfuncti omnes gentes ad  Domini laudes excitant; qui talia prestitit seruis suis, ut ipsius potius imbuerentur exemplis.



COMMENTARIUS.

Laudate Dominum. Per bona opera omnes gentes et omnes populi. Et iustum  est ut eum laudetis, quoniam misericordia eius infirmata est in illo priori populo per superbiam eius, confirmata super nos per gratiam uocando, iustificando, peccata dimittendo. uel misericordia eius infirmata per hominem primum confirmata est super nos per secundum. Et ideo laudandus est Dominus, quoniam ueritas Domini, et in remunerandis iustis, et in damnandis malis, manet in eternum.



IN PSALMUM CXuII. Alleluia.



ARGUMENTUM.

Reductum de Babylone populum a finitimis gentibus opprimi non potuisse testatur, atque ad laudandum  Deum se mutuo cohortantium schema componitur. Aliter uox Christi de se dicentis.



EXPLANATIO.

Hic psalmus primus quatuor uersus pari fine conclusit, ut Euangelico numero totum mundum uni Domino laudes debere reddere adhortatione quadrifaria commoneretur fidelis populus peccatorum nexibus absolutus. In prima sectione generaliter hortatur omnes Domino confiteri, quia in tribulationibus exauditus comperit hominem non esse timendum. Secunda in solo dicit Domino confidendum, per quem gentium inimicitias probatus euasisset, et ad ueracissime uite peruenisse remedia. Tertia aperiendas sibi portas dicit iustitie, de angulari etiam lapide, hoc est Domino Saluatore subiungens. Quarta reliquis Christianis frequentanda Domini atria persuadet, de aduentu sancte incarnationis suaui delectatione congaudens.



COMMENTARIUS.

 Confitemini Domino quoniam bonus, quoniam in seculum. Alleluia. Confessio alia laudis, alia peccatorum. Hic autem non est accipienda confessio, uulnera medico ostendens, sed pro percepta sanitate gratias agens; hoc non peccatorum, sed laudis. Quia uox est primitiue Ecclesie, respectu tamen quorumdam digniorum, exhortantis maiores et minores in illo priori populo, ut confiteantur in uoce laudis Domino, causas ostendendo multiplices, et postremo illas alias oues admonentis, ut et ipse exemplo suo easdem causas attendendo confiteantur Domino. Et est, quasi dicat: uos, inquam, o consortes de populo meo, confitemini laudabili confessione Domino, cui merito confiteri debetis; quoniam est bonus, id est, quia est Deus. Nemo enim bonus, ut Euangelium testatur, nisi Deus. uel quoniam est bonus, id est, omnibus se digne gustantibus suauis et iucundus. uel ideo debetis ei confiteri, quoniam misericordia eius non tantum est in presenti, sed perduratura  est in seculum, id est, in eternitatem. Et quia talis est, dicat nunc, id est, indilate Isrel, id est, minores alter ad alterum, inuicem se exhortando, Confitemini Domino, quoniam bonus, quoniam, etc. Dicat etiam domus Aaron, id est, maiores alter ad alterum: Confitemini Domino, etc. Et sic scilicet per maiores et minores dicant illud idem omnes, qui timent Dominum de populo.

De tribulatione inuocaui. Dixi quoniam Dominus est bonus, et hoc mihi experto credite, diceret aliquis de sanctis apostolis, qui precipue in primitiua Ecclesia tribulationes et persecutiones passi sunt. Nam ego in tribulatione positus inuocaui Dominum, et hoc de tribulatione, id est, ut non esset mihi infructuosa tribulatio, et Dominus exaudiuit me ponendo me in latitudine; uel ita scilicet, ut non solum tribularer, sed et gloriarer in tribulationibus, uel ita ut et diligerem persequentes inimicos.

Dominus mihi adiutor. uere Dominus exaudiuit me.  Nam Dominus fuit mihi adiutor, ut non deficerem, imo proficerem in tribulatione. Et ideo non timebo quid homo, id est, carni et sanguini adherens, faciat mihi. Et quia non solum tales nobis aduersantur, sed et principes illi quidem quibus dicit Apostolus: Non est nobis colluctatio aduersus carnem et sanguinem, sed aduersus principes et potestates, aduersus mundi rectores tenebrarum harum, contra spiritualia nequitie in celestibus. Ideo secundo dicit, Dominus mihi adiutor, et ideo despiciam inimicos meos de quocunque genere surgant, scilicet, siue de genere iniquorum hominum, siue de nequissimo genere malignorum spirituum.

Bonum est confidere. Quasi dicat: Inimicos despiciam, in Domino autem prospiciam, et merito: quia bonum est confidere in Domino, et ita bonum, quod melius est quam confidere in homine aliquo. Hoc ideo, quia in quibusdam etiam hominibus, sicut in sanctis uiris pro modulo suo confidendum est. Et non tantum confidere, sed etiam sperare, id est, in longo  spem suam in Domino ponere bonum meum, et adeo bonum est, quod melius est quam sperare non dico etiam in hominibus, sed etiam in principibus supercelestibus, id est, in angelis. Principes ideo uocantur angeli, quia legitur in Daniele, quod singule religiones habeant ad sui defensionem sibi concessum angelum aliquem uel archangelum. Unde illud: uerumtamen Michel archangelus princeps uester erit adiutor meus.

Omnes gentes. uere bonum est in Domino confidere. Nam me confidentem et sperantem in eo circuierunt omnes gentes tribulando et persequendo, et tamen hec circumdatio facta est in nomine Domini glorificando: quia non uicerunt, sed uicte sunt; hoc est quod dicit: Quia ultus sum in eos ultione bona, scilicet quia ego quorumdam ex ipsis nequitiam gladio spiritus interfeci, non autem ipsi me interfecerunt. Et non solum gentes aliene, sed etiam circumdederunt me circumdantes, id est, simul habitantes,  scilicet de populo meo, uel circumdantes, id est, falsi fratres. Et rursum circumdatio hec in nomine Domini glorificando facta est, quia ego ultus sum in eos quosdam ipsorum in malo mortificando, et in bono uiuificando. Circumdederunt me dico utrique, scilicet et gentes, id est, circumdantes entes sicut apes, id est, non me, sed se ipsos, dum me uulnerauerunt et tribularunt mortificantes. Dicuntur enim apes ex natura hoc habere, ut uitam ponant in uulnere. uel aliter: Circumdederunt me entes sicut apes, id est, facile reuincibiles sicut apes, si quando facto exercitu egrediuntur facile, id est, iactu exigui pulueris reprimuntur, et in castra reuocantur. uel aliter: Circumdederunt me entes sicut apes. Quia sicut apes magno studio et diligentia fauum artificiose componunt, ita quanto maiorem diligentiam in tormentando et ex circumdando me ipsi insumpserunt, tanto quasi artificiosiorem, id est, exemplabiliorem et uenerabiliorem me fecerunt. Quanto enim pluribus penis Laurentius  est excruciatus, tanto magis bonis uenerandus et imitandus factus est. Et exarserunt in me sicut ignis in spinis, id est, comparabiles igni illi qui exardet in spinis; quia sicut ille ignis aculeos spinarum, qui graciles sunt comburit, truncum uero qui tegitur herba, non ledit; ita ipsi aculeos iniquitatis in carne peccatrici in me cruciatibus suis excusserunt, robur uero anime non leserunt. Et hec omnis circumdatio facta est in nomine Domini glorificando, quia ultus sum in eos, ut supra. Potest etiam in bonum uersus iste accipi sic: Circumdederunt me quidam ex gentibus et ex circumdantibus sicut apes; quia sicut apes quodam tempore ualde confertim stipant fauum, ut quod dulce est inde colligant: ita ipsi multum me stipantes dulcedinem uerbi Dei de me quasi de fauo mel excusserunt, et exarserant sicut ignis de spinis, id est, tam uehemens dilectio accensa est in eis, quanta ardoris uis in igne illo est, qui exardet de spinis. Et ita circumdatio illa facta est in nomine Domini, ut  prius.

Impulsus euersus sum. Sic continuatur: uere gentes circumdederunt me. Nam impulsus sum ab eis ad hoc ut caderem, et in tantum impulsus quod euersus sum, id est, quasi signa quedam casus dedi. Non enim potest fieri in tanta tribulatione, quin caro infirma aliquo modo mutetur. Et tamen non cecidi, quia Dominus ne caderem suscepit me. Et propterea hac fiducia Deus suscepit me, quia non ego sum mihi fortis, id est, mihi laudabilis; sed Dominus est fortitudo mea et laus mea, quia in eo tantum me reputaui fortem et laudabilem, et ideo factus est mihi salutem, quia mihi factus eram in mortem.

uox exsultationis et salutis. uere factus est mihi in salutem. Nam hoc modo, scilicet quia Dominus est in tabernaculis, id est, in cordibus iustorum non uox doloris, et responsum mortis, ut uos exterius in me seuientes putatis: sed potius est ibi uox exsultationis, id est, manifesta exsultatio, id est, responsum uere salutis.

 Dextera Domini. Sic continuatur: uere Dominus suscepit. Nam dextera, id est, potentia Domini fecit uirtutem, id est, operata est in me de passione uictoriam, et uere uirtutem. Nam dextera Domini exaltauit me. Magna uirtus exaltare humilem, deificare mortalem; de infirmitate exhibere perfectionem, de subiectione gloriam. Dextera dico Domini fecit uirtutem, id est, auxilium de tribulatione, scilicet ut afflictis uera Dei salus pateret, affligentibus uero infirma salus hominis remaneret. Ergo  non moriar, sicut uos mortificantes corpus putatis, sed exterius in carne adhuc tamen, uiuam per uenerationem et eternam memoriam, et sic narrabo opera Domini. Adhuc enim quotidie opera Domini narrat primitiua Ecclesia, scilicet quia uicit uapulando ferientes, patiendo facientes, diligendo seuientes.

Castigans castigauit. Ideo dico non moriar, quia quod patior, non mortificatio est, sed Domini castigatio. Ergo uos persecutores nichil uobis arrogetis,  quia non uos facitis hoc, sed Dominus qui castigat me. Et quia castigat, ideo non tradet me morti, id est, non permittet me, etsi mortificet exterius, mortificari interius.

Aperite. Quasi dicat: Ergo uos persecutores facite quod incepistis, scilicet incarcerate me omnibus modis, excruciate; quia non mihi oberit, sed proderit. Namque hoc modo aperietis mihi portas iustitie, id est, ingressus sum ad eternitatem et beatitudinem, que est porta iustitie; quia soli iusti illuc intrabunt. Ergo aperite mihi has portas, id est, nolite ab incepto uestro desistere. Et ideo  rogo ut aperiatis, quia ingressus in eas tunc demum digne confitebor Domino, ea scilicet confessione, de qua dictum est: Beati qui habitant in domo tua, Domine, etc. Et propter hoc quoque dico aperite, quia hec est porta Domini; hoc est, quia post huiusmodi tribulationes ad eternitatem Dominus intrauit. Oportebat enim pati Christum, et sic intrare in gloriam suam. Et in eam  portam, id est, ad eternitatem soli iusti, id est, imitatores Domini intrabunt.

Confitebor tibi. Conuertit se ad Dominum, quasi dicat: Dico quod ingressus portas iustitie confitebor Domino, quod uere faciam; quia tunc, o Domine, confitebor tibi; et merito tibi, quoniam tu exaudisti me prius hic in tribulatione, ne deficerem et ita factus es mihi in salutem, cum ergo factus essem mihi in mortem.

Lapidem quem reprobauerunt. uere factus est mihi in salutem. Nam hoc modo scilicet, quia lapis, quem lapidem edificantes, id est, Iudei suam iustitiam statuere uolentes, et iustitie Dei non esse subiecti, reprobauerunt, et hominem regem elegerunt: hic, inquam, lapis factus est mihi in caput, id est, regimini me subiecisti, sicut membrum capiti. Et non solum mihi factus est in caput, sed et multis aliis; quia factus est caput anguli, id est, factus est lapis angularis, continens duos parietes ex diuerso uenientes, sed non diuersa sentientes. Et istud, scilicet quod factus  est ante caput anguli: quanquam inimici Iudei quodammodo fecerint, quia eum crucifixerunt: tamen non ad hoc intenderunt, sed potius nomen destruere eius uoluerunt: ideo non ab ipsis quidem sed a Domino factum est, quod ideo permisit, ut Christus moreretur, ut resurgeret et ascenderet, et promissum Spiritum apostolis mitteret, quorum predicatione totus mundus post eum abiret, et sic in caput anguli fieret. Et quia factum est a Domino, ideo in oculis nostris, id est, in interioribus oculis credentium, sperantium et diligentium mirabile, id est, desiderabile, scilicet quia desiderare debemus ualde sub tali esse capite; uel aliter; Dixit quod lapidem reprobauerunt edificantes, et istud, scilicet reprobatio illa facta est a Domino, id est, per dispositionem Domini patris, qui uoluit ut cecitas ex parte fieret in Isrel, ut plenitudo gentium intraret, et sic omnis Isrel saluus fieret. Et ideo hoc est mirabile, id est, formidabile in oculis nostris, scilicet ut aliquis altum sapiat, sed timeat;  quia si Deus naturalibus ramis non pepercit usque huc, nec sibi inserto oleastro parcet.

Hec est dies. Merito hoc mirari debemus, quia hec dies, id est, hoc tempus dispositionis antique, reparationis noue, felicitatis eterne, de quo dicit Apostolus: Ecce nunc tempus acceptabile, etc., in quo scilicet tempore factus est lapis ab edificantibus reprobatus, in caput anguli. Hec, inquam, dies est illa, quam solam Dominus per excellentiam fecit: et ideo in ea exsultandum corpore, et letandum mente. Quapropter uos, o consortes de populo meo, in hac die exsultemus, bonum uel bene operantes exterius, et letemur bene cogitantes interius. Nos dico dicentes, o Domine, saluum fac, id est, salutem quam incepisti operare, in nobis perfice, o Domine, bene prosperare, id est, prosperum iter faciat nobis de longinqua regione te reuertentibus. uel aliter: Bene prosperare, id est, prosperam et bene proficientem fac salutem illam, quam in nobis operaris, et in illis aliis ouibus, scilicet ut et illas adducas, et fiat ouile  unum, sicut pastor est unus. Et ideo  debes bene prosperare, quia ille qui uenturus est, non in nomine suo, sed in nomine Domini; quod est dicere: Futurus est quidam in nomine suo, filius scilicet perditionis, et maledictus erit. uenturus est autem quidam in nomine tuo, scilicet qui dicit: Mea doctrina non est mea, sed eius qui misit me Patris; et hic erit benedictus, id est, magno incremento membrorum dignus. Oportebit enim tantum caput grossum habere corpus.

Benediximus uobis. Exsultemus, inquam, et letemur, illud dicentes, et hoc etiam dicentes illis aliis ouibus: Nos de domo Domini, id est, nos qui sumus familiares Domini per legalia et prophetica scripta, benediximus uobis aliis ouibus in patribus nostris, qui hoc prophetauerunt; et benedicemus, id est, bonum nuntium apportamus uobis in nobis ipsis. Hoc est scilicet, Dominus est Deus, id est, Redemptor noster, est uerus Deus. Ut e conuerso scilicet Deus est factus  Dominus noster, id est, redemptor noster, et hoc nobis de domo Domini iam illuxit, id est, innotuit. Et ut uobis etiam illuceat, constituite in uobis diem solemnem, id est, mentis sinceritatem, et hoc in condensis non populorum, sed in frequentatione uirtutum procedentes usque ad cornu altaris, id est, usque ad solemnitatem diuinitatis. Altare uocat ad similitudinem celeste illud secretarium, ubi Christus uerus sacerdos et hostia quotidie se offert Deo Patri pro nobis. Non enim uult ut tantum subsistant in eius humanitate, sed ut contemplentur ipsam etiam diuinitatem.

Deus meus. Constituite, inquam, diem solemnem, procedentes usque ad cornu altaris: uos dico dicentes, Domine, tu es Deus meus, quod est dicere: Domine, uere mendacium coluerunt patres nostri uanitatem, que nichil profuit eis, dicentes lapidi: Tu me creasti, et ligno: Tu me genuisti. Ego autem tibi dico: Tu es Deus meus, quia me creasti, qui me  genuisti, et ideo confitebor tibi, id est, merito laudabo te corde. Dico: Deus meus uere es tu, et ideo exaltabo te ut Deum meum ore, et confitebor tibi opere. Et merito, quoniam exaudisti me de umbra mortis et infidelitatis tenebris reducendo; et factus es mihi in salutem, cui illa prius erant ad salutem.

Confitemini Domino. Quasi dicat: Hoc etiam dicatis alter ad alterum exhortantes uos inuicem: Confitemini Domino quoniam bonus, etc.



IN PSALMUM CXuIII. Alleluia.



ARGUMENTUM.

Totus iste psalmus, qui exhortationibus et institutionibus plenus est, sub persona canitur iustorum in Babylonica captiuitate degentium, qui misceant interdum uoces populo conuenientes, ut et humiliter exequent se reis in confessione culparum, et doceant ista ob meritum populo contigisse. Aliter uox Christi ad Patrem de Iudeis, et de passione sua.



Aleph, doctrina.



EXPLANATIO.


Festiuo psalmo et diuinarum rerum uirtute plenissimo desiderabile alleluia premittitur, ut meritum diuini carminis honore tituli possit agnosci. Est autem Hebreis elementis ad rudes et dociles in schola Christi populos instruendos tali ordine depictus, ut ab unaquaque littera octoni uersus incipiant, ubi mysterium puto resurrectionis, et uere circumcisionis ostensum. Iosephus autem refert in libris hunc psalmum et centesimum quadragesimum quartum, et Deuteronomii canticum elegiaco metro esse compositos, quod scilicet prior uersus sex pedibus constet, et inferior uno minus in pentametrum finiatur. Per totum psalmum uniuersalis sanctorum chorus loquitur, qui ab initio mundi siue fuerunt, siue sunt, siue futuri esse creduntur. Inter quos reperiuntur apostoli, prophete, martyres, confessores, ecclesiastici  ordines, qui sancta Domino integritate famulantur. Quia ergo in singulis quibusque elementis secundum interpretationem eorum debent intelligi que sequuntur, bene prima littera aleph doctrina interpretatur, in qua immaculatis in uia Domini eterna beatitudo promittitur.



COMMENTARIUS.

Beati immaculati. Alleluia. Aleph, id est, hec laus est de doctrina. Aleph enim interpretatur doctrina, et ideo de doctrina, quia psalmus iste exhortatur ad beatitudinem, quam nemo non appetit. Omnes enim beati esse uolunt. Quid autem opus est exhortatione in re quam sponte sua humanus animus appetit, nisi forte quia omnes quidem beatitudinem cupiunt, sed quo ordine ad illam perueniatur, plurimi nesciunt. Ideoque hoc docet iste qui dicit: Beati immaculati, etc. Quasi dicat: Scio quid uelis, beatitudinem queris. Ergo si uis esse beatus, esto immaculatus. Hoc quidem omnes, id est, beatitudinem, illud uero pauci  uolunt, sine quo non peruenitur ad illud quod omnes uolunt, id est, pauci uolunt immaculationem, sine qua non peruenitur ad beatitudinem. Hec autem exhortatio necessaria est mentibus nostris. Quid enim boni sit illud ad quod multi pigri sunt, ostenditur cum beatos esse qui faciunt indicatur. Ut propter illud quod omnes uolunt, illud etiam fiat quod plurimi nolunt, id est, ut propter premium beatitudinis non subterfugiatur opus immaculationis. Beatum quippe esse tam magnum quidem est quod omnes uolunt et boni et mali. Nec mirum est bonos propterea esse bonos, ut sint beati; ualde uero mirum est malos etiam propterea esse malos, ut sint beati. Quisquis enim mechatur, aut furtum, uel homicidium, uel quelibet similia admittit, ob hoc talibus intendit, quia beatitudinem per hoc querit. Sed hec sunt deuia quedam ad similitudinem, hos tales reuocat psalmus. Quasi dicat: Quid facitis? quo tenditis? quam uiam insistitis? Non hac recte itur, sed deuia quedam sunt  ad beatitudinem. Non per hoc peruenietis quo tenditis. Beatitudinem queritis, sed his uiis in miseriam incidetis. Relinquite ergo malignitatem, qui non potestis relinquere beatitudinis uoluntatem. Frustra tendendo fatigamini, quo perueniendo inquinamini. Non enim beati inquinati, sed beati immaculat. Et quinam immaculati sint, ostendit cum dicit: Qui sunt in uia, non qui peccando, sed faciunt extra uiam. uia autem  est lex Domini, in qua lege qui ambulant, id est, delectantur, tanquam in ambulatore bono, hoc est, qui non timore pene, sed amore iustitie legem Domini complent, sunt immaculati iam per spem, et quia immaculati, ideo beati.

Beati qui scrutantur. Non aliud genus beatorum uidetur hic accipere quam prius. Idem enim sunt qui ambulant in lege Domini, et qui testimonia eius scrutantur, etc., nisi quia forte plus intelligitur, cum dicit: Qui scrutantur testimonia eius: hoc est, qui satagunt in preceptis Domini complendis usque ad sanguinis effusionem. Et est dicere: Beati sunt, inquam, immaculati  in uia, et beati sunt qui scrutantur testimonia eius, id est, Domini, ita quod exquirant eum in toto corde suo. Non frustra est hoc additum. uidit enim Spiritus sanctus multos testimonia scrutari, non ut iusti sint, sed ut docti, non ut faciant, sed ut quod faciendum sit sciant, ad hoc, ut uel laudem hominum, uel aliquod seculare premium inde acquirant. Et ideo addit In toto corde, etc. Quod sic est intelligendum: Beati sunt qui scrutantur testimonia Domini, propter quod ipsa sunt data, scilicet ut in toto corde, id est, tota intentione eum tantum in eis exquirant, et exquisitum inueniant. Non enim qui eum exquirunt beati sunt, sed qui inueniunt, nondum tamen, sed tantum in spe.

Non enim qui operantur iniquitatem. Sic continuatur ad proximum: uere qui scrutantur testimonia eius, ut scrutanda sunt, sunt beati. Nam illi qui non scrutantur ea ut scrutanda sunt, quod equipollenter accipitur ubi dicit: Qui operantur iniquitatem, non sunt  beati. Quod item equipollenter ponit, cum dicit: In uiis eius non ambulauerunt. Ad primum quoque uersum sic continuatur: uere immaculati ambulant in lege, id est in uiis Domini. Nam qui maculati sunt, hoc est equipollenter, qui iniquitatem, id est, peccatum operantur, illi non ambulant in uiis eius. Et est in hac utraque continuatione uis a contrario. Cur autem omnis iniquitas sit peccatum, sicut Ioannes testatur dicens: Qui facit iniquitatem, facit peccatum, uidetur ex hac littera, quod nullus faciens peccatum ambulet in uiis eius. Quare uidendum est ne quod recte dictum est, non recte intellectum lectorem perturbet. Quia dicit idem Ioannes: Si dixerimus quia peccatum non habemus, nos ipsos seducimus, et ueritas in nobis non est. Et coapostolus eius Paulus confitetur etiam peccatum se facere cum dicit: Non quod uolo bonum facio, sed quod nolo malum, illud ego. Ergo oportet aut tales putentur non ambulare in uiis eius, aut esse sine peccato. Quod autem sine peccato  sint, eorum sententie repugnant. Repugnans quoque est, ut in uiis eius non ambulent, quia si talis, scilicet, ille est ut uirgo speciosa, et ille qui plus omnibus laborauit, non ambulant in uia, qui alii ambulant in uia? Interrogetur itaque ipse Paulus apostolus, et dicat quomodo et peccatum faciant, et in uia Domini ambulent. De peccato autem dicit: Non autem ego illud operor, sed habitans in me peccatum. In uia quoque se ambulare ostendit, ubi ait: Unum eorum que retro sunt obliuiscens, in ea uero que ante sunt extentus semper sequar ad palmam superne uocationis, que est in Christo Iesu. Ecce soluta est questio. Sed rursus alia exoritur questio. Queritur enim quomodo idem faciat, et idem non faciat peccatum. Ad quod sic est respondendum: Quandocunque illiciti motus nobis insurgunt, si tantum surgat affectus, et nullus relaxetur effectus, hoc est, si uoluntatem non prebemus eorum desideriis, et si sic nos refrenamus, ut non exhibeamus membra nostra arma iniquitati ad  iniquitatem, ecce peccatum non operamur. Sicut Apostolus quoque precipit: Ecce peccatum in mortali uestro corpore non regnet; et: Nolite exhibere membra uestra seruire iniquitati ad iniquitatem. Sed tamen quoniam non est uigor aliene nature, sed languor infirmitatis nostre, illud unde desideria illicita surgunt in nobis, unde Apostolus. Sed quod habitat in me peccatum, ideo nos quoque facimus peccatum, et sic idem et facimus et non facimus peccatum. Et ideo rursum queritur, an nos quotidie in Dominica oratione dicamus: Dimitte nobis debita nostra, uel pro his que consentientes facimus, uel pro desideriis, que non nos, sed peccatum quod habitat in nobis facit. Quod beatus Augustinus soluens, inquit: »Prout ad presens sapere possum, dico uniuersus reatus nostri languoris et nostre infirmitatis cum omnibus que consentientes diximus, fecimus aut cogitauimus, sacramento baptismatis est deletus. Et ideo etsi languor nobis inest, non tamen obest, si non consentiamus ei faciendo, dicendo aut tacite assentiendo. Sed  tamen quoniam uita hominis militia est super terram, ideo uigilamus quidem contra maiora crimina, et sepe nobis incautis subrepunt quedam, que etsi singula sua mole non conterunt, tamen multa contra nos collata aceruo nos obruunt. Et ideo pro his quotidie est orandum, ieiunandum et eleemosynandum.« Nunc ad litteram redeamus, que sic exponitur: Qui operantur iniquitatem, id est, illi qui consentiendo fomiti peccati, dicendo, faciendo aut cogitando, operantur iniquitatem, id est, quodcunque peccatum, non ambulant in uiis eius, quia non immaculati sunt, sed maculati. Potest etiam egregia illa iniquitas, que a fide recedit, et ad fidem non accedit, quam Dominus in Euangelio singulariter uocat peccatum, dicens: De peccato quidem, quia non credunt in me, et alibi: Si non uenissem, et locutus eis non fuissem, peccatum non haberent, id est infidelitas, ut hic accipitur, ut sit dicere: Qui operantur iniquitatem, id est, infidelitatem, illi non ambulant in uiis Domini,  qui non credunt in eum. Et ideo non experiuntur uias eius, illas, scilicet, uias de quibus dictum est: uniuerse uie Domini misericordia et ueritas. Et est misericordia quidem in remittendo peccata, ueritas uero in implendo promissa.

Tu mandasti. Sic continuatur. uere qui scrutantur testimonia sunt beati. Namque tu, Domine, qui nichil mandas nisi quod conducat ad beatitudinem, mandasti custodiri mandata, id est, precepta tua, et hoc nimis. Istud nimis potest referri uel ad Mandasti custodiri, nec aliter est accipiendum, sicut illud: Ut ne quid nimis. Sed nimis pro ualde, ut ibi: Beatus uir qui timet Dominum, in mandatis eius uolet nimis. Ecce lex posita, quia dictum est: Tu mandasti mandata tua. Sed quoniam multi dixere solam cognitionem legis sufficere ad auxilium liberi arbitrii, ideo subsequenter optat iste auxilium gratie, ut per hoc doceat quam sit necessaria gratia. Et ponit uerbum optationis, ut tollat superbiam presumptionis, dicens:

 Utinam dirigantur. Quasi dicat: uideo, Domine, me neque per precepta, neque per liberum arbitrium posse dirigere uias meas, quia non est hominis dirigere uias suas. Et ideo opto ut per gratiam tuam, que sola hoc prestare potest, dirigantur uie mee, id est, opera mea ad custodiendas iustificationes tuas, id est, ad implenda precepta tua uere iustificanda.

Tunc non confundar. Ideo opto dirigi uias meas, sic ut custodiam mandata tua. Quia cum perspexero, id est, cum perfecte me quasi in speculo cognouero, in omnibus mandatis tuis exercitatus, tunc amplius non confundar uel ea confusione, ut tantum sciam, et non faciam, uel ut dicatur: Hic homo cepit edificare, et non potuit consummare. Bene dicit Perspexero, quia diuina precepta, siue cum leguntur, siue cum in memoria reuoluuntur, intuenda sunt speculum, hoc est, ut se aliquis ibi cognoscat quemadmodum in speculo, attestante Iacobo apostolo, qui ait: Si quis tantum est auditor uerbi, et non factor, hic  comparabitur uiro consideranti uultum natiuitatis sue in speculo. Considerauit enim se, et abiit, et statim oblitus est qualis fuerit. Si quis autem prospexerit in lege perfecte libertatis, et permanserit, non auditor obliuiosus factus, sed factor operis, hic beatus in facto suo erit. Talem spiritus querit hic dicens: Cum perspexero, etc., scilicet, qui non sit obliuiosus auditor, sed operis factor.

Confitebor tibi. Cum, inquam, perspexero, tunc non confundar, sed confitebor tibi per bona opera in directione cordis, id est, directo corde. In directo dico in eo, id est, per id quod iudicia iustitie tue, id est, ea que tu, non que homines, iuste iudicas esse facienda, didici, non ad sciendum, sed ad faciendum. Nam quasi dicat: si tantum sciam, et non faciam, non unde letabor habebo, sed unde damnabor. Et notandum quod hoc uerbum, didici, habet hoc in se. Non enim aliter uere diceret, nisi et faceret. Unde Dominus in Euangelio: Omnis qui audiuit a Patre  meo, et didicit, uenit ad me.

Iustificationes tuas custodiam. Confitebor, inquam, tibi, et custodiam iustificationes tuas, id est, precepta tua iustificantia, non tam memoria quam uita. Nihil enim ualet, si tantum memoria custodiantur et non exerceantur. Et ut custodiam, ergo, Domine, non derelinquas me per presentiam auxilii tui, usque dum sim derelictus quaque, id est, omnimoda derelictione. Quis est autem qui derelinquitur omnimoda derelictione? Ille, scilicet, quisquis tantum gloriatur in se, non in Domino, uel qui cadens non resurgit, sed in eternum perit.



Beth, domus.



EXPLANATIO.

Exponit fidelis populus in sermonibus Domini, quibus delectationibus perfruatur, ostendens se esse domum Domini, et receptaculum mandatorum eius, cuius mysterium secunda littera continet.



COMMENTARIUS.


In quo corrigit. Quasi dicat: Merito custodiam iustificationes tuas. Quia per has custoditas, hoc est quod equipollenter dicitur, in custodiendo sermones tuos, quia idem sunt sermones, quod iustificationes; per has, inquam, corrigit uiam, id est, uitam suam adolescentior, id est, omnis pertinens ad iuniorem populum, per iuniorem illum Filium designatum, qui resurgens in se dixit: Surgam et ibo ad Patrem meum, etc. Adolescentior enim dicitur, quisquis portat imaginem noui hominis, sicut et senior qui portat imaginem ueteris. Et uere, quasi dicat, in his corrigit. Nam in quo alio corrigitur? Necesse itaque est, si non in alio, quod uere in his corrigit. Et ideo quasi dicat: o Domine, merito exquisiui te in his iustificationibus in toto corde meo, id est, tota intentione et anima mea. Et quia exquisiui, ergo, Domine, ne repellas me a mandatis tuis, id est, adiuuet me gratia tua  ad perficiendum mandata tua. Ille enim merito repulsus putatur, qui a gratia non adiuuatur.

In corde meo. Quasi dicat: uere te exquisiui. Nam abscondi in corde meo eloquia tua. Nota quod precepta Dominica et in corde sunt abscondenda, et non sunt abscondenda. Abscondenda enim, et firmiter in corde nostro retinenda sunt ad nostram edificationem. Unde hic dicitur: Abscondi ea ad hoc, ut non peccem tibi, id est, ut per obliuionem non transgrediar mandata tua. Non autem sunt abscondenda, sed enuntianda, ne conseruis denegemus cibaria, quia precipit hoc utrumque Apostolus, dicens: Corde creditur ad iustitiam, ore autem confessio fit ad salutem.

Benedictus es, Domine. Quasi dicat: Quia adeo chara eloquia tua habui, ergo, Domine, doce me ulterius, et ulterius insistere iustificationes tuas, id est, precepta tua iustificantia. Et ideo te rogo, ut tu doceas, quia es benedictus, id est, quia a te procedit multiplex  benedictio, id est, misericordia multiplex. Facis enim de peccatore iustum, de seruo filium, de damnato in regnum assumptum.

In labiis meis. Quasi dicat: Ideo debes me docere, quia ego non solum abscondi ad meam edificationem, sed etiam pronuntiaui in labiis meis, ne cibaria conseruis denegarem omnia iudicia oris tui. Quomodo dicit se annuntiaturum omnia iudicia eius, cum Apostolus dicat: O altitudo diuitiarum sapientie, et scientie Dei, quam incomprehensibilia sunt iudicia eius. Et cum alibi dicatur: Multa habeo uobis dicere, sed non potestis modo portare. Sed quomodo hoc esse possit, idem spiritus propheticus determinat, quia addit: Oris tui. Quasi dicat: Illa omnia iudicia tua non occultaui, sed aliis annuntiaui, que os tuum, id est, gratia tua reuelauit mihi. Gratia enim Dei, os eius ideo uocatur: quia sicut aliquis ore secreta cordis sui aperit, sic Deus per gratiam secreta sua nobis aperuit.

In uia testimoniorum. Quasi dicat: Ideo et abscondi  et adnuntiaui, quia delectatus sum in uia testimoniorum tuorum, id est, non delectationem in gloria mundi habui, sed omnis mea delectatio fuit in Christo, in quo omnes thesauri sapientie et scientie sunt absconditi, qui ideo dicitur uia testimoniorum, quia testatus est, quantam dilectionem Deus Pater commendauit in nobis, scilicet ut proprio suo Filio non parceret, et Christus moreretur pro impiis, delectatus sum, inquam, in Christo, et hoc in tantum, sicut auarus delectatur in omnibus diuitiis. Quia scilicet propter nimium diuitiarum desiderium prorsus excedit seipsum. Est autem hec uox Pauli et aliorum perfectorum in corpore Christi cum ipso dicentium: Mihi absit gloriari nisi in cruce Domini nostri Iesu Christi, etc.

In mandatis exercebor. Quasi diceret: Quia adeo in Christo delectatus sum, ideo in mandatis tuis per ipsum datis exercebor, id est, garriam non tantum dictis, sed et factis. Garriam enim habet alia translatio.  Et ideo considerabo uias tuas, id est, semper ante oculos habebo opera tua. Postponam autem uias meas, id est, opera mea, et non tantum  exterius exercebor, sed etiam interius meditabor in tuis uiis, id est, omnis cogitatio mea erit in tuis preceptis, iustificationibus: et ideo meos quidem sermones obliuiscar, tuos autem sermones, id est, tuas iustificationes non obliuiscar.



Gimel tributio, uel plenitudo.



EXPLANATIO.

Postulet sanctis, qui in terra incole sunt, retribui gratia, quam in primo parente amiserant; sed et persecutionibus eorum restituendum dicit esse quod agunt. Hec ergo retributio meritorum, ista examinis iusti plenitudo tertie littere nomine premonstrantur.



COMMENTARIUS.

Retribue seruo tuo. Sic continuatur: Quoniam  quidem et exercebor et meditabor in iustificationibus tuis, nullis meis et uias tuas atque sermones preponam, meos postponam. Ergo retribue mihi seruo tuo, et quid petat ut retribuat, ostendit cum subdit: uiuifica me, et sic custodiam sermones tuos. Quasi dicat: Retribue mihi liberto tuo mortem. Mortuus autem non possum custodire sermones tuos, et ideo retribue mihi iam facto seruo tuo uiuificationem, et sic custodiam sermones tuos non tam memoria, quam uita. Rogat autem retributionem, que fit ex indebita gratia. Quatuor enim sunt retributiones. Alia bonum pro bono, alia malum pro malo; alia bonum pro malo, alia malum pro bono. Et prime quidem due sunt iustitie, tertia indebite gratie, quarta quam non nouit Deus, malignorum tantum est, tertiam autem nouit Deus; quia si non bona pro malis retribueret, non esset cui bona pro bonis recompensaret. Et notandum, quia non omnino mortuus iste erat. Iam enim initium bona concupiscentie habebat, qui uitam  obedientie rogabat. Ad uitam quippe obedientie pertinet, quod dicit: uiuifica me, et custodiam sermones tuos. Quia uidet autem non posse impleri sermones per obedientiam, nisi uideantur per intelligentiam, orat et dicit: Reuela, Domine, oculos meos, id est, Illumina mihi per illuminationem gratie interiores oculos, et reuelatis oculis considerabo mirabilia procedentia de lege tua impleta, scilicet quod de peccatoribus fiunt iusti, de seruis filii, etc. uel mirabilia procedentia de lege tua, hoc est mirabilia que iubet lex tua, sicut inimicos diligere, et bona pro malis repensare, et similia.

Incola ergo. Quasi dicat: Merito debes mihi oculos reuelare, quia conciuis tuus sum. Nam ego sum in hac terra non natiuus, sed incola, id est aduena. Omnes enim qui ad populum Dei pertinent, et si corpore incolant terram, mente in celestibus habitant: quia nostra conuersatio in celis est, ut ait Apostolus. Et ideo non ciues sunt hic, sed inquilini:  quia non hic manentem ciuitatem se habere deputant, sed inquirunt futuram. Et quia  non ciuis, sed incola in terra sum: ergo, Domine, non abscondas a me mandata tua. Quomodo autem rogat mandata sibi non abscondi, que nota sunt omnibus, quia etiam infidelibus. Quid enim inter fideles notius quam diliges Dominum Deum tuum ex toto corde tuo, et proximum tuum sicut te ipsum? Quod equipollet illi, Quod tibi non fieri uis, alii ne feceris. Et stat ideo, quod apud infideles etiam notum sit, et utinam tam multis mandata sint chara, quam multis sunt clara: quia fortasse ideo rogat non abscondi, quia difficile est Deum cognoscere, quem consequens est in ipsis mandatis diligere et inuenire longe cognitione proximi manifestiorem. Cum autem difficile sit quemquam seipsum ut debet cognoscere, quomodo qui non cognoscit seipsum, diliget proximum tanquam seipsum? quapropter rogat mandata, que aliquatenus sciuntur non abscondi, ut magis magisque sciantur, ut se ipsum cognoscat, et sic  proximum tanquam se ipsum diligat, per dilectionem proximi ad dilectionem Dei ascendat.

Concupiuit anima mea. Quasi dicat: Ideo non debes abscondere a me mandata tua, quia anima mea concupiuit desiderare, id est, desideranter, id est, plus quam aliquod aliud cupiuit iustificationes tuas, id est, precepta tua uere iustificantia, et hoc in omni tempore, id est, in aduersitate et in prosperitate.

Increpasti. Quasi dicat: Propter hoc merito anima mea desideranter cupiuit iustificationes tuas: quia, id est, non desideranter concupiscentes, sed per superbiam negligentes duriter increpasti. Superbos uocat parentes primos, qui non per infirmitatem uel ignorantiam, sed per superbiam mandata Dei neglexerunt. De hoc enim presumpserunt, quia a serpente dictum, Eritis sicut dii, et dum supra se concupierunt, id est, quod acceperant iuste amiserunt, quia morte mulctati sunt; et hoc est quod dicit:  Increpasti superbos, et non solum superbos illos primos increpasti, sed etiam maledicti sunt exemplo illorum, id est, morte damnati sunt omnes illi qui per superbiam declinant a mandatis tuis.

Aufer a me opprobrium. Quasi dicat: Ut ego non declinem, ideo, Domine, aufer a me opprobrium et contemptum, id est, remoue a me omne factum dignum opprobrio et contemptu. Quod debes facere, quia ego exquisiui testimonia tua, id est, ex toto corde institi precepta tua, etiam usque ad effusionem sanguinis; et hoc de me non presumpsi, sed extra quesiui, id est, auxilium a gratia postulaui, uel aliter: Solent declinantes a mandatis seruis Dei exprobare, quod credant in crucifixum, et adorent mortuum, et similia. Et ideo rogat iste opprobrium auferri, non quod deputet penam unde habiturus est coronam, sed commiserescendo talium, sed exprobrantium optat ut conuertantur, et idem opprobrium ab aliis patiantur, dicens ita: Aufer a me opprobrium et contemptum  illum, quem patior, propterea quia exquisiui testimonia tua; hoc est, quia dilexi martyria tua et precepta tua, quibus testatus es quantam dilectionem Deus Pater commendat in nobis.

Etenim sederunt. uere testimonia tua exquisiui, quia nec animo propter reges uel presides ea negaui, a quibus multa mala pertuli. Nam principes sederunt, id est, in tribunitia sede, ex mora et luna contra me egerunt, et loquebantur aduersum me non tantum dictis, sed grauissimis tormentorum. Seruus autem tuus, id est, ego non ideo defeci, sed exercebar semper in iustificationibus tuis faciendis, et annuntiandis. Et uere  exercebor in his. Nam et meditando et consulendo: hoc est quod dicit: Nam et meditatio mea, testimonia tua, et iustificationes tue sunt consilium meum. Consilium scilicet patientium contra consilium persequentium. Consilium enim persequentium erat sanctos martyres conuentos perdere; consilium uero patientium erat martyrum  pro ipsis ut conuerterentur orare, et ipsos diligere.



Daleh pauper, uel tabule uel ianua.



EXPLANATIO.

Corporali quidem se dicit necessitate constrictum, sed sola Domini pietate saluandum, petens ut ab eo uias iniquitatis amoueat, quia uiam ueritatis elegerit. Et ideo paupertate mundana ianuam seueris diuitiis aperit, et frequenti meditatione quasi tabulas sua precordia Dei mandatis exhibet, que uelut molli cera complanata promptissime iubentis imperium, quasi graphium scribentis acciperent: Adhesi, inquiens, testimoniis tuis, Domine.



COMMENTARIUS.

Adhesit pauimento. Quasi dicat: Dico quia testimonia sunt meditatio mea, et consilium meum. Sed tamen adhuc timeo deficere, propterea quia anima mea pauimento adheret. Totus mundus quedam magna domus accipitur, cuius quasi camera est celum;  terra uero que conculcatur, pauimentum et corpus nostrum de terra est. Unde ipsum pauimentum potest dici quoque. Quia ergo caro nostra terra est, ideo dum sumus in hac peregrinatione sepe subrepunt nobis terrene cogitationes: quia corpus quod corrumpitur, aggrauat animam, et terrena cogitatio deprimit animam multa cogitantem: unde semper in hac uita nobis timendum est, ne deficiamus. Quod attendens iste qui hic loquitur, dicit: Timeo, o Domine, deficere, quantumcunque exercear in iustificationibus tuis; quia anima mea adhuc adheret pauimento, id est, carnalibus desideriis ex quibus  mors ei impendet. Et ideo, Domine, uiuifica me, faciendo me spiritualibus affectionibus inherere: et hoc non propter meritum meum, sed propter uerbum tuum, id est, secundum promissionem tuam, scilicet ne sim filius elationis, sed filius promissionis.

uias meas. Quasi dicat: Ideo debes me uiuificare,  quia ego enuntiaui tibi uias meas, fedas, et non pulchras; et tu exaudisti me ponendo in uiis tuis pulchris. Ergo, Domine, doce me ulterius et ulterius insistere iustificationibus tuis, id est, preceptis tuis iustificantibus. Et qualiter roget doceri, exponit dicens: Instrue me magis et magis frequentare uiam iustificationum tuarum, id est iustificatio tua, que sunt uia, et sic exercebor in mirabilibus tuis, id est, in preceptis tuis, que scrutantes se mirabiles faciunt scilicet de terra celum, de lupo agnum, de seruo liberum, et similia.

Dormitauit anima mea. Quasi dicat: Opus est, Domine, ut me instruas, quia anima mea dormitauit, id est, remissius et negligentius quam deberet egit; et hoc pre tedio, id est, quia tedium patior uerbi Dei. Unde alibi: Omnem escam abominata est anima eorum, etc. uel aliter: Anima mea dormitauit, id est, passa est quamdam inquietudinem et motum, sicut qui dormitat inquietus est, quia nec ex toto dormit,  nec ex toto uigilat: et hoc pre tedio, id est, quia tedio sunt mihi mali, inter quos conuersor, qui me tot malis exemplis deuocant: et ideo, Domine, confirma me in uerbis tuis, id est, in preceptis tuis; et ut confirmer, amoue a me meam iniquitatem, et pone me in uiam equitatis; hoc est quod dicit, equipollenter subdit, Et miserere mei in lege tua; subaudit ponendo: et  ideo debes misereri mei, quia ego quantum in me fuit, per liberum arbitrium uiam elegi ueritatis, id est, precepta tua uera elegi mihi uiam, in quam currerem, et non sum oblitus iudicia tua ut currerem. Et adhesi testimoniis tuis, ut currerem, scilicet nichil de me presumendo, sed totum gratie tue attribuendo. Et ideo, Domine, noli me confundere, id est, fac me talem, ut non possit dici ad meam confusionem: Hic homo cepit edificare, et non potuit consummare.

uiam mandatorum. Quasi dicatur: Propter hoc non debes me confundere, quia ego cucurri, id est omni conamine et uoluntate institi uiam mandatorum  tuorum, et hoc non est ex me, sed quia tu dilatasti cor meum, id est, dedisti mihi in corde dilatationem, hoc agens ut cum caritate per eam currerem.



He, ipsa uel suscipiens.



EXPLANATIO.

Multis modis beata plebs expetit, ut in lege Domini eius debeat munere custodiri, et pulcherrima ratione suscipiens appellatur, que dicit: Da mihi intellectum. Ipsaque non immerito uocatur, que in eadem semper intentione persistens, a uanitate seculi oculos auertit.



COMMENTARIUS.

Legem pone mihi. Idem quod prius dicit: Cucurri uiam mandatorum tuorum. Modo rogat legem poni sibi, quod uidetur contrarium apostolo, qui dicit: Lex non est posita iusto, sed iniusto. Non enim iniustus potest accipi ille, qui prius dixit cucurrisse; sed dilatato corde in uia mandatorum, quod tantum  est iustorum, sed non rogat iste legem sibi poni secundum ueterem populum, cui lex data est in tabulis lapideis, sed rogat sibi dari legem in tabulis cordis, quia scriptum est: Auferam a uobis cor lapideum, et ponam in uobis cor carneum; dabo legem in mentibus uestris, et scribam eam in cordibus uestris. Rogat scilicet legem sibi, non quod tantum intelligendo sciat, sed quam amando faciat non in augustia timoris, sed in latitudine caritatis. Ille autem populus qui legem accepit in tabulis lapideis, lapides litteras illos depictos habuit, non ut honoraretur, sed ut premeretur; non titulum honoris, sed pondus oneris. Qui enim coactus legem facit, non legis est amicus, sed inimicus. Littera sic continuatur et exponitur. Quasi dicat: Ut curram corde dilatato in uiam mandatorum tuorum, ergo, Domine, uiam iustificationum tuarum, id est, iustificationes tuas, que uia sunt, pone mihi legem, id est, fac mihi stabilem legem, scilicet ut quod prius per litteram intelligebam,  spiritualiter perficiam: et ideo debes mihi ponere legem, quia ego exquiram eam, ut plus et plus in ea proficiam; et hoc semper, id est, dum in hac uita sum, hinc namque semper queritur, ut teneatur; et continebitur, ne deseratur. Cum autem nec lex illa, de qua dictum est: Lex subintrauit, ut abundaret delictum, comprehendatur, nisi intellectus ab ipso petatur; ideo iste pro hac lege spirituali, que longe dignior est, rogat intellectum, cum dicit: Domine, da mihi intellectum, id est, fac me habere illuminatum intellectum, et dato intellectu, scrutabor legem tuam, non ad sciendum, sed ad faciendum: et uere scrutabor, quia custodiam illam in toto corde meo: hoc est ita eam custodiam, ut Deum ex toto corde et tota anima diligam, et proximum sicut meipsum. Item quia custodiri non potest, nisi ille adiuuet qui iubet, subdit: Deduc me, Domine, quia per me non possum in semita mandatorum tuorum, id est, fac me perficere in mandatis tuis, que sunt semita; et bene dicit semitam, quia arcta uia est  que ducit ad atria uite. Sed tamen per eam non curritur, nisi Dei auxilio, ideo subdit: Quia ipsam uolui. Et quoniam non est uolentis neque currentis, sed miserentis Dei, qui dat nobis uelle, et pro bona uoluntate posse perficere, ideo subiungit:

Inclina cor meum in testimonia tua. Id est, da mihi pronum et deuotum animum in tua precepta, quia testatus es quod Deus exigat a nobis, scilicet certare usque ad sanguinis effusionem: et ita inclina, ut non in auaritia, id est, ut gratis te colam, non propter aliquod emolumentum extra te ipsum. Tunc enim omnis auaritia prescinditur, si gratis Deus colatur. Et quia auaritia non est tantum de pecunia, sed etiam de laude humana, ideo subdit: Auerte oculos meos interiores, scilicet, de quibus dictum est: Si oculus tuus simplex fuerit, totum corpus tuum lucidum erit. Hos, inquam, oculos auerte, ne in obseruatione legis sue uideant, id est, proponant sibi uanitatem; non enim actus nostri considerantur  ex officio, sed ex intentione et fine, scilicet, quando aliquid bonum agimus, an illud faciamus pro humana laude, uel propter aliquid tale. Unde Dominus in Euangelio: Attendite ne iustitiam uestram faciatis coram hominibus, alioquin non habetis mercedem apud Patrem uestrum. Dixit ne uideant uanitatem, quia uanitatem sequitur mors; ideo subdit: uiuifica me, Domine, in uia tua mortuum in uanitate mea. uiam uocat Christum, qui dixit: Ego sum uia, ueritas et uita; et bene rogat in ueritate uiuificari, ueritas enim contraria est uanitati. Quapropter sicut mortem intulit ea uanitas, ita uitam prestabit ueritas.

Statue seruo tuo. Quasi dicat: Ut uiuifices me, ergo, Domine, qui eloquium tuum fecisti instabile libero tuo, fac eloquium tuum stabile seruo tuo, id est, fac ut quod tu eloqueris, non tantum sciam, sed faciam; et hoc in timore tuo, id est, non in timore seruili, sed filiali, scilicet, quem perfecta caritas  foras non mittit.

Amputa opprobrium. Quasi dicat: Ut stabile mihi sit eloquium tuum, amputa opprobrium meum, hoc, scilicet, quod ego suspicatus sum in aliis, quod gratis te non colerent. Sicut accusator fratrum de beato Iob dixit: Nunquid Iob gratis colit Deum? Multi enim propter maleuolentiam aut emulationem alios ex sola suspicione sic accusant, quia quod in se ipso homine uiderunt, hoc facile de alio suspicantur. Iste autem attendens quid precipiatur, scilicet: Nolite ante tempus iudicare, et similia, optat sibi dari dilectionem, que omnem auferat prauam de proximo suspicionem. Et ideo  debes amputare opprobrium meum, quia meum iudicium, quod est ex suspicione, est mihi amarum et insipidum; tua autem iudicia, qui precipis de proximo nichil iudicare, nisi quod bonum sit et uerum, illa sunt mihi iucunda, id est, suauia et dulcia. Potest etiam hic accipi iudicia illa uera et certa; que tandem  erunt, quando ueniet Dominus, qui illuminabit abscondita tenebrarum, et manifestabit consilia cordium.

Ecce concupiui mandata. Quasi dicat: Ecce cur petam ut auferas opprobrium meum, ideo, scilicet, concupiui mandata tua, id est, dilectionem, scilicet, ut diligam proximum tanquam meipsum, et ulterius de ipso per maleuolentiam aut inuidentiam non suspicer aliquod malum, sed iudicem omne bonum, quod tu mandasti, dicens: Mandatum nouum do uobis, ut diligatis inuicem. Nouus enim homo noua precepta dedit mundo. Et quia concupiui mandata tua, ergo, Domine, uiuifica me in equitate tua, id est, in Christo, qui est nobis factus sapientia, iustitia, sanctificatio et redemptio.



uau, et ipse.



EXPLANATIO.

Postulat congregatio sancta salutarem sibi Dominum  debere concedi, ut inimicos de eterna remuneratione confundat, et in lege Domini assidua meditatione proficiat. Ipse ergo Dominus atque Saluator uau littere uocabulo designatur, notaque quam pulchre quinta littera, ipsa sexta nuncupetur, et ipse, uidelicet, cui dicitur: »Tu autem idem ipse es« id est eternus, in cuius fide et iam Ecclesia ipsa esse, una eademque deuotione semper hic et in futuro cum eo regnare promeruit.



COMMENTARIUS.

Et ueniat super me. Quasi dicat: Dico ut me uiuifices in equitate, et ut ego uiuificatus concupiscam mandata tua; ergo, o Domine, ille qui non solum misericors, sed ipsa misericordia tua es dicendus, quia per eum omnem misericordiam mundo es ostensurus et exhibiturus, ueniat super me ad me sibi conformandum, et hoc non per meritum meum, sed eloquium tuum, id est, secundum promissionem  tuam, scilicet, ut secundum fidem firma sit promissio omni semini.

Et respondebo. Quasi dicat: Et illo super me ueniente, secure respondebo, id est, exponam uerbum fidei exprobrantibus mihi ipsum uerbum fidei; hoc est autem uerbum fidei: Si credideris in corde tuo quia Dominus est iehsu, et confessus fueris in ore tuo quia Deus Pater suscitauit illum a mortuis, saluus eris. Quia corde creditur ad iustitiam, ore autem fit confessio ad salutem. Respondendo, inquam, non de me presumendo, sed quia speraui in sermonibus tuis, hoc est, in hoc solo spem meam ponam, quia tu dixisti: Non uos estis qui loquimini, ego enim dabo uobis os et sapientiam, etc. Quia autem multi non sustinentes exprobrationes, negando ceciderunt, sed postea penitendo reuixerunt, sicut Petrus ad horam quidem peccauit timore territus, post a uero flendo est reparatus, et confitendo etiam coronatus, multi autem ex toto negando ceciderunt, quia postea flendo non profecerunt, ideo iste timens infirmitatem  humanam, diuinam implorat misericordiam, ne unquam terrore aliquo sic negando cadat, quin saltem reuiuiscat penitendo. Itaque dicit: Et ne auferas. Quod sic continuatur; dixit: Speraui in sermonibus tuis, et quia speraui in te, ergo, Domine, ne auferas uerbum ueritatis, id est, ne permittas uerbum fidei alicuius terrore exprobrationis auferri de meo ore, sicut usquequaque auferatur, hoc est, ne auferatur in tantum, usque dum possit dici quaque ratione, id est omnimode ab atum. Ab illis enim omnimode aufertur, qui sic negant, ut amplius penitendo non proficiant. Sequitur:

Quia in iudiciis tuis supersperaui. Quod est dicere: Ideo rogo ne auferas usquequaque non absolute, quia si quando cecidero, hoc non erit mihi ad desperationem, sed ad salutem, quia diligentibus Deum omnia cooperantur in bonum. Quasi dicat: Sancti et electi presumentes de te non ceciderunt, alii uero de se presumentes de te ceciderunt, sed ad tuum  corpus pertinuerunt, quia agnoscendo se fleuerunt, et multo solidius gratiam inuenerunt, quia superbiam amiserunt; et ideo non despero, sed potius spero in iudiciis tuis, id est, si tu me iudicas talem, qui aliquando cadam, ut fortior surgam, et non parum spero, sed super quam petimus aut intelligimus.

Et custodiam legem tuam. Dico ne auferas uerbum de ore meo, et si non auferas, tunc ego custodiam legem tuam, id est, dilectionem, que ideo dicitur lex, quia in duobus mandatis dilectionis uniuersa lex pendet et prophete. Et ita custodiam eam, quod semper et uere semper, quia et in hoc seculum et in seculum futurum post hoc seculum, unde dicit Apostolus: Siue prophetie euacuabuntur, siue scientia destruatur, caritas uero nunquam excidet; hic enim precepta eius custodiuntur, sed non sine timore; tunc uero sine omni timore casus obseruabuntur, quia tanto ardentius Deum amamus, quanto uicinius eum uidemus, et tunc proximus sine omni suspicione  diligitur, quoniam ipse erit omnia in omnibus.

Et ambulabam in latitudine. Superiores uersus huius psalmi continent orationem et deprecationem; qui uero sequuntur, continent quasi narrationem effectus ipsius deprecationis. Et sic continuatur. Quasi dicat: Hec quidem que predicta sunt, orabam, et tu me exaudisti ponendo me in latitudinem, in qua latitudine ambulabam, id est, delectabar. Latitudinem uocat spiritum, de quo dictum est: Charitas Dei diffusa est in cordibus uestris per Spiritum sanctum, qui datus est nobis, qui fecit nos petere quod desideramus accipere, querere quod uolumus inuenire, pulsare ad quod nitimur pertingere. Et uere, quia dicit: Ambulabam in latitudine, quia exquisiui petendo, querendo, pulsando, mandata tua non ad sciendum, sed faciendum.

Et loquebar in testimoniis. uere exquisiui mandata. Nam et loquendo et meditando et exercendo. Hec  tria ordine ponit, primum de locutione: sic loquebar in testimoniis tuis uel in preceptis tuis annuntiandis et suadendis etiam in conspectu regum, et non confundebar taciturnitate, uel non deuocabar. Et uere non confundebar, quia meditabar in mandatis tuis, semper de eis cogitando ideo, quia ea dilexi. Et non solum loquebar et meditabar, sed etiam leuaui manus meas ad ea, ideo quia dilexi ea. Manus sunt opera; et ille leuare manus ad mandata dicitur, qui facit ea non propter remunerationem terrenam, sed propter eternam. Qui uero propter humanam laudem, uel propter aliquid terrenum facit, manus non leuat, sed deprimit; et  his tribus modis, scilicet, loquendo, meditando, manus leuando, exercebar semper in iustificationibus tuis, id est, in preceptis tuis, id est, uere iustificationibus.



Zain, oliua uel fornicatio.



EXPLANATIO.


Chorus ille sanctorum spem promissionum Domini sensibus nostris omnino commendat, ut firmum in mente nostra permaneat quod gloriosa ueritas pollicetur, asserens propterea fideles aduersa mundi libentissime sustinere; quis enim mortem temporalem metuat, cui eterna uita promittitur? Ipsa ergo uita, que hic in spe, illic in re percipitur, oliue nomine, quam Zain littera designat, exprimitur. Nam et in hac peregrinatione sanctorum facies exhilaratur in oleo, et in illa patria perfectius sancti Spiritus eterna uisione atque inhabitatione pinguescit. Et quia septiformis est eiusdem spiritus gratia, recte septima littera uocitatur oliua. Nomen autem fornicationis congruit peccatoribus derelinquentibus legem Domini.



COMMENTARIUS.

Memor esto. Quasi dicat: Quia exercebar in iustificationibus tuis; ergo, Domine. qui immemor fuisti  liberti tui, esto memor uerbi tui, id est, promissionis facte seruo tuo, hoc est, comple seruo tuo promissionem tuam, quam fecisti ei dicens: In patientia uestra possidebitis animas uestras. Capillus de capite uestro non peribit. Et fidelis Deus est, qui non patietur uos tentari supra id quod poteritis, etc. Memor esto uerbi, in quo uerbo dedisti mihi spem, id est, sperare fecisti, et hec spes consolata est me in humilitate mea, id est, in grauissima tribulatione, persecutione et deiectione, qua persecutores me humiliare, id est, deuocare putauerunt. Et ideo consolata est me, quia eloquium tuum, id est, promissionis uerbum predictum me uiuificauit, id est, uite uere certitudinem mihi dedit, ut illud: In patientia uestra possidebitis animas uestras.

Superbi inique. Quasi dicat: Quare dicis te numiliatum et uniuersum tibi humiliatio? Responsio: Ideo scilicet sum humiliatus, quia superbi, id est, persecutores legi Dei non obedientes esse facere uellent; ego autem  illis inique agentibus  et deuocantibus perstiti, quia a lege tua transgrediendo non declinaui. Et ideo non declinaui, quia, o Domine, fui memor iudiciorum tuorum a seculo factorum, id est, in memoria habui iustam damnationem et deiectionem ab initio, id est, in primis parentibus factam, quia declinauerunt a lege tua; et consolatus sum in illis per contrarium, attendendo, scilicet, quia si precepta tua ab illis neglecta dederunt mortificationem e contrario obseruata a me darent uiuificationem.

Defectio tenuit. Refer hunc uersum ad precedentis uersus primam partem ita: Quia memor fui iudiciorum tuorum, ideo tenuit me defectio, id est, tedium, timens ne deficerem; et hoc pro peccatoribus derelinquentibus legem tuam, hoc est, propter persecutores transgredientes, qui me deuocabant, et sibi associare uolebant. Sequentem quoque uersum refer ad eiusdem ultimam partem sic: Quia consolatus sum in preceptis tuis, ideo iustificationes tue erant  mihi cantabiles, id est, dulces et delectabiles etiam in loco peregrinationis mee, id est, in hac presenti uita, ubi omnis miseria est, et uix aliquid delectabile. Potest etiam uersus superior, ubi dixit, Memor esto uerbi, aliter accipi, et secundum hoc que inde huc usque dicta sunt, partim mutari, et erit continuatio qua et prius. Quasi dicat: Quia exercebor in iustificationibus tuis, ergo, Domine, memor esto uerbi incarnandi, quod tu promisisti seruo tuo, hoc est, mitte quem missurus es, ut per eum discam qualiter debeam exerceri in iustificationibus tuis; uerbi, inquam, memor esto, in quo mihi dedisti, scilicet, spem, quod per ipsum benedictio futura sit omnibus gentibus. Et hec spes consolata est me in humilitate mea, id est, in humiliatione mortalitatis et passibilitatis, que a primis parentibus contraxi. Et ideo  consolata est me spes data mihi in illo, quia eloquium tuum ab illo ministratum uiuificauit me, id est, doctrina tua per illum mundo exhibita uitam anime in me reparauit.

 Superbi inique. Quasi aliquis diceret: Nunquid es humiliatus? Sum utique per traduces peccati primos. Namque superbi, id est, parentes primi, qui non per infirmitatem uel ignorantiam, sed per superbiam transgressi sunt mandatum Dei; illi, inquam, superbi agebant inique, et non parum inique, sed usquequaque, id est, omnimode, quia non tantum ipsi per peccatum suum mortem meruerunt, sed etiam aliis poculum mortis posteritatibus sue propinauerunt.

A lege autem. Quasi dicat: Illos non secuturus sum, quia in quantum potui a lege tua non declinaui. Et ideo non declinaui, quia memor fui iudiciorum tuorum a seculo factorum, et sicut supra dictum est. Et quia memor fui iudiciorum tuorum a seculo, ideo defectio tenuit me, id est, ideo timui lapsum et defectum pro peccatoribus derelinquentibus legem tuam, hoc est, propter mortalem et passibilem infirmitatem,  quam contraxi ab illis primis transgressoribus. Sequens uersus in hac sententia uelut in priori dicitur.

Memor fui nocte. Quasi dicat: uere in loco peregrinationis mee cantabiles mihi erant iustificationes tue, quia, o Domine, memor fui nominis tui, hoc est, non usurpaui mihi, nec rapinam arbitratus sum nomen tuum, ut uellem mihi Deus esse, et de nutu meo pendere; sed potius in memoria semper habui hoc nomen, quod est Dominus, attendendo te Dominum, me seruum, te omnipotentem, me impotentem et lapidem, et hoc in nocte, id est, in aduersitate etiam, non tantum in prosperitate; uel in nocte mortalitatis et passibilitatis, id est, in hac presenti uita, in qua est nox obscura ipsa ueritatis ignorantia. Et quia memor fui nominis tui, ideo legem tuam custodiui, id est, non apostataui, sicut superbi primi. Memor fui, inquam, nominis tui in nocte, id est, in tribulatione. Et hec nox est, id est, tribulatio et persecutio, facta est mihi a persecutoribus derelinquentibus legem tuam,  ideo quia ego iustificationes  que illi negligebant, exquisiui, non ad sciendum, sed ad faciendum. uel aliter, scilicet, iuxta aliam sententiam de nocte, hec nox, id est, nebula mortalitatis et passibilitatis, facta est mihi utilis per hoc, quia ego attendens quod per negligentiam preceptorum tuorum in hanc miseriam inciderint, eo studiosius exquisiui iustificationes tuas, id est, precepta tua iustificantia, ut que neglecta fuerunt ad mortem, obseruata essent mihi ad salutem; uel aliter: Memor fui, inquam, nominis tui, et hec memoria ideo facta est mihi, quia ego exquisiui iustificationes predictas, id est, ex toto corde dilexi iustificationes tuas



Heth, uita.



EXPLANATIO.

Agmen beatum ad octauam litteram uenit, in qua desiderat uidere faciem Domini, mandatis noscitur obsecutum.  Et quia hoc desiderium in resurrectionis gloria perficietur, octaua littera uite uocabulo gaudet.



COMMENTARIUS.

Portio mea. Respice quod in fine huius octonarii est, quia illuc continuatio respicit. Quasi dicat: Quia exquisiui iustificationes tuas, ergo, Domine, doce me ipsas iustificationes tuas, ut magis proficiam in eis; quod debes facere, quia es portio  mea, hoc est, quia ego te Dominum participo: homo enim dum permanet, homo non potest esse Deus: sed tamen participando Deum non natura, sed gratia, adiungitur diis illis, de quibus dictum est: Ego dixi, dii estis, etc. uel aliter, Portio mea es, id est, pars mea. Quasi dicat: Eligant alii quam partem uelint de mundanis, ego te solum in uniuersitate reorum partem mihi eligam, et ideo doce me iustificationes tuas. Sequitur:

Dixi custodire. Probat quod predixit, hoc est, uere  es portio mea: quia es portio omnium custodientium legem tuam, etc., que sequuntur agentium, et  ego unus ex illis sum, quia ego dixi, id est, firmiter constitui custodire legem tuam: ergo es portio mea, ergo doce me iustificationes tuas. Quia autem lex eius non potest custodiri, nisi ipso inuocato semper, ideo inuocandus est: quia sic fides impetrat, quod lex non impetrat. Et ideo subdit: Deprecatus sum faciem tuam, hoc est ut per effectum appareret in me facies tua, non facies mea, id est uoluntas tua non mea, ut idoneus essem custodire legem tuam: et hoc in toto corde meo, hoc est ex omni affectione et ex omnibus uiribus meis: et ideo miserere mei, non propter meum meritum, sed secundum eloquium tuum, id est, secundum promissum tuum ut scilicet promissionis filius, non elationis. Et quasi certus de exauditione, subdit: Cogitaui uias meas. Quasi dicat: Quia deprecatus sum faciem tuam, ideo cogitaui, id est, attendi uias meas fedas: et conuerti pedes  meos, id est, affectiones meas in testimonia tua, id est, uias tuas pulchras.

Paratus sum. Quasi dicat: In tantum conuerti pedes meos, quod paratus sum ut custodiam, sicut custodienda sunt mandata tua; et ita paratus, quod non sum turbatus in custodia illorum ex timore aliquo. Et quasi aliquis querat: Unde tibi timor turbationis? subdit, Funes peccatorum. Quasi dicat: Non sum turbatus, quanquam multa patiar impedimenta. Nam funes peccatorum, id est, multe irretitiones et impedimenta illorum peccatorum, de quibus dictum est: ue his qui trahunt peccata sua sicut restim longam; circumplexi sunt, id est, undique circumuenerunt me, nunc minis et tormentis, nunc blanditiis: et tamen me non deuorauerunt, quia ego non sum oblitus legem tuam.

Media nocte. uere non sum conturbatus in custodia mandatorum tuorum: quia in media nocte, id est, in feruentissima tribulatione surgebam. Non enim sic tribulatio urgebat eum ut deiiceret, sed exercebat  eum ut surgeret. Surgebam, inquam, ad contrahendum tibi, id est, ad laudandum te corde, et etiam ore; et hoc ideo, quia eram super iudicia, id est, eram non inferior, sed superior factus propter iudicia iustificationis tue, id est, propter iustam correctionem tuam non deprimentem, sed iustificantem. Iudicia uocat tribulationes et paterna flagella, quibus flagellat omnem filium quem recipit: de quibus Petrus apostolus dicit: Oportet ut iudicium incipiat a domo Dei; si autem a nobis initium, quis finis erit illorum qui non crediderunt Euangelio? Si iustus uix saluabitur, peccator et impius ubi parebunt?

Particeps ego. Surgebam, inquam, ad confitendum tibi, et sic confitendo tibi factus sum particeps omnium timentium te casto timore. Quare positum est hic humiliari, non exaltari, timentium te, et custodientium mandata tua. Quasi dicat: In hoc sum factus particeps timentium te, ut custodiam mandata tua, que ipsi custodiunt. Quorum  numerus  non est paruulus: quia terra ubique est plena misericordia Domini, id est, reparatis et innouatis per misericordiam Domini, id est, per illum qui non solum dicendus est misericors, sed ipsa misericordia Domini; quia per eum Dominus omnem misericordiam ostendit mundo, et exhibuit. Et quia particeps factus sum timentium te, ergo, Domine, doce me iustificationes tuas.



Teth, bonum.



EXPLANATIO.

Populus beatus nonam litteram cantaturus ingreditur, in qua gratias agit, humiliatum se fuisse, ut ad iustificationes Domini deuotissimus perueniret, testimonia eius asserens sibi supra omnes esse diuitias, nomenque presentis littere pariter exponens, bonum suum dicit uerbum Dei humiliter meditari.



COMMENTARIUS.

 Bonitatem fecisti. Ad proximum continuatur sic: Ideo peto ut doceas me iustificationes tuas, quo magis in eis proficiam: quia sunt mihi dulces et delectabiles: et hoc non ex me, sed quia tu fecisti bonitatem cum seruo tuo, id est, fecisti ut delectaret me bonum; et hoc est magnum Dei donum, quod aliquem delectet bonum. Cum autem opus legis, quod est bonum, fit timore pene, non amore iustitie: cum Deus metuitur, non diligitur; seruiliter fit, non liberaliter. Seruus autem non manet in domo in eternum, filius autem manet. Itaque bonitatem fecisti cum seruo tuo, faciendo illum qui prius erat seruus filium; ut quod prius faciebat seruiliter, faciat liberaliter: et hoc fecisti non propter meum meritum, sed secundum uerbum, id est, promissum tuum, scilicet ut sim non filius elationis, sed filius promissionis, uel seruo dico, iam se agenti secundum uerbum tuum.

Bonitatem et disciplinam. Quasi dicat: Quia fecisti mihi seruo tuo bonitatem, ergo doce me bonitatem et  disciplinam et scientiam. Petit hoc sibi augeri et perfici. Quomodo enim qui prius dixit: Bonitatem fecisti cum seruo tuo: dicit nunc, Doce me, Domine, bonitatem, nisi, ut magis innotescat diuina gratia dulcedine bonitatis? Nam et illi fidem habebant qui dicebant, Auge in nobis, Domine, fidem. Et hec est oratio uel cantatio proficientium, quandiu hic uiuitur. Semper enim in hac uita pro quolibet bono ut augeatur, est orandum ad Dominum: Doce me disciplinam. Disciplinam autem uocat paternam correctionem Domini, de qua Salomon dicit: Quem enim diligit Dominus, corripit: flagellat autem omnem filium, quem recipit. De qua Petrus Apostolus ait: Omnis disciplina in presenti uidetur esse non gaudii, sed tristitie, postea autem reddit pacatissimum fructum iustitie, his qui per eam certauerunt. Cum quo ergo Dominus facit bonitatem, id est, cui inspirat bonus delectationem, instanter debet orare, quo in tantum augeatur in eo illud bonum, ut non solum pro illo contemnat carnales delectationes, sed etiam pro illo patienter quaslibet  perferat passiones. Sic enim salubris disciplina adiungitur bonitati non quantulecunque, sed tam magne bonitati, id est, sancte caritati, que sub eius pressura non possit exstingui, se magis magisque accendi. Ideoque quia parum fuit dixisse bonitatem, utique tantum que possit sustinere disciplinam: additur tertia sententia: Quia cum in bonitatem tanta erit caritas, que non possit exstingui tribulationibus et tentationibus, quas adhibet disciplina: tunc necessaria erit sententia, scilicet ut homo seipsum cognoscat et sciat quid meruerit, et quid a Domino accepit: ne ingratus sit, et dicat, Doce me, Domine, bonitatem, inspirando caritatem: doce disciplinam, dando patientiam: doce scientiam, illuminando intelligentiam. Sequitur. Quia credidi mandatis tuis. Competentius uidetur si diceret, Quia obtemperaui mandatis tuis. Promissis ergo creditur, mandatis obtemperatur, sed mandatis aliter accipit hic. Et est dicere: Ideo debes me docere bonitatem,  etc., quia ego credidi mandatis tuis: hoc est credidi mandata tua esse iustificationes predictas. Ergo  fides tua, id est, credidi in petre gratiam, qua quod mandasti perficiam.

Priusquam humiliarer ego. Dominus dixit: Doce me disciplinam: et quasi aliquis diceret: Quare es flagellandus? Ideo scilicet, quia delinquo sicut [sum] flagellandus, sicut prius: quia deliqui, sum flagellatus. Nam  ego sum humiliatus in primo parente mortis mulctatione. Sed priusquam humiliarer ego, deliqui: hoc est delictum transgressionis, quod precessit, causa fuit humiliationis: hec humiliatio recte referenda est ad Adam, in quo omnis humana natura tanquam in radice est uitiata: et quia noluit subiecta esse ueritati. Et prodest uasis misericordie experiri hanc humiliationem, ut damnati superbia diligant obedientiam. Sequitur:

Propterea custodiui eloquium tuum. Quod est dicere: Quia propter transgressionem primam tam grauiter  humiliasti, propterea ne sic amplius humiliarer, custodiui quantum potui, eloquium, id est, precepta tua.

Bonus es tu. Quasi dicat: Quia custodiui eloquium tuum: ergo, Domine, doce me magis et magis insistere iustificationes tuas: et hoc in bonitate, id est, non in tristitia, sed in iucunditate. Hilarem enim datorem diligit Deus, bonitate dico tua, et ideo tua, quia naturaliter es bonus, id est, sanctus et iucundus. Et nichil equius quam ut illius qui uere bonus est seruetur bonitas.

Multiplicata est. Superiori continuatur ubi dixit, Doce me disciplinam. Quasi dicat: Opus est ut doceas me disciplinam, dando scientiam, quia timeo deficere. Nam iniquitas superborum, id est, iniqua tribulatio et deuocatio persecutorum est multiplicata super me: sed  quantumuis ferueat iniquitas, non refrigescet in me caritas, quia ego in toto corde meo, id est, ex tota mente, et ex omnibus uiribus scrutabor mandata tua. Mandatum, inquit, nouum do uobis  ut diligatis inuicem. uel aliter, Iniquitas superborum, id est, peccatum primorum parentum, qui per superbiam, non per infirmitatem uel ignorantiam, mandata Dei neglexerunt, est multiplicata super me, quantum ad penam; quia per illud infirmus multimode factus sum interius et exterius. Ut autem  possim euadere, ego quidquid agant alii, non imitabor superbiam eorum, sed in toto corde scrutabor non ad sciendum, sed ad faciendum mandata tua. Mandata generaliter hic accipiuntur precepta diuina: in priori uero sententia determinate tantum dilectionis mandata.

Coagulatum est. Sic continuatur, quasi dicat: Nimirum iniquitas superborum siue persecutorum, siue parentum priorum, quia cor eorum quod naturaliter mollitum fuit per gratiam, sicut naturaliter lac molle est, per propriam eorum nequitiam est coagulatum, id est, induratum: meum uero  cor est mollitum, quia Deus humilibus dat gratiam, scilicet  ut nunc diligant obedientiam, tandem recipiant excellentiam.

Bonum mihi, quia. Dixit superius, Multiplicata super me iniquitas est superborum, id est, persecutorum. Et hoc  bonum est, id est, mihi utile est; quia est mihi ad correctionem. Nam per tribulationes illas humiliasti me, ad hoc ut discam iustificationes tuas, id est, ut magis insistam et diligam precepta tua. Quia, ut Salomon ait: Prosperitas stultorum perdet illos, uel aliter: Multiplicata est super me iniquitas superborum primorum parentum; et hoc est mihi bonum, id est, utile, quia ideo sic humiliasti me, ut iustificationes tuas, a quibus prius recessi per superbiam, discam insistere et obseruare per obedientiam. Quia uero he iustificationes non possunt addisci, nisi ab illo cui dulces et delectabiles sunt: ideo subdit, Bonum mihi lex oris tui. Quasi dicat: Dico ut discam iustificationes tuas: quas ideo debes me docere quia lex oris tui est mihi bonum, id est, quia precepta tua sunt mihi iucunda et suauia: et non  parum, sed super millia auri et argenti. Plus enim diligit caritas legem Domini, quam cupiditas auari multa millia auri et argenti.



Ioth, scientia uel principium.



EXPLANATIO.

Ad decimam litteram cohors gloriosa progreditur, in qua petit intellectum mandatorum sibimet debere concedi, a uere uite munere perfruatur: et petens ut per Domini misericordiam fiat immaculata, ne possit in illa iudicatione confundi. Recte igitur scientia uel principium nuncupatur littera, in qua populus fidelis ab illo capiendi querit intellectum, a quo uiuendi sumpsit exordium. Manus tue, inquiens, fecerunt me, et plasmauerunt: da mihi intellectum, etc. Potest etiam scientia, uel principium ad hoc interpretari, quod dicitur: Cognoui, Domine, quia equitas iudicia tua, quod in Hebraica ueritate ita legitur: Scio, Domine, quia iustum iudicium tuum, et hoc scientie perfectioris, que  in futuro reuelanda est, esse principium: quia nunc ex parte cognoscimus, et ex parte prophetamus.



COMMENTARIUS.

Manus tue fecerunt. Quandoquidem adeo iucunda est mihi lex oris tui, ergo, Domine, da mihi intellectum, id est, recrea in me rationalitatis et intellectualitatis, quam posuisti in me ante preuaricationem, cum in abundantia uirtutum existerem. Et merito  peto a te recreari, quia tu me creasti. Manus tue enim interius in anima fecerunt me, et plasmauerunt me exterius in corpore; et quasi diceretur, et a spiritu interius presidente. Quo frusto petis te recreari, ideo scilicet ut alii conformentur mihi, hoc est quod dicit: Qui timent Christum non hoc est omnes timentes te casto timore, studebunt conformari mihi, et me imitari: et letabuntur in te non propter me; sed quia ego speraui in uerbo, id est, in promissione tua super quam petimus aut intelligimus.  Plus enim nobis futurum est boni, quam uel petat ratio nostra, uel intelligat mensura. Tale est illud quod Apostolus dicit: Imitatores mei estote, filii karissimi, hoc est non in quantum ex me sum, sed in quantum imitor Christum.

Cognoui, Domine, quia. Quasi dicat: Ideo speraui non in me, sed in uerbo tuo: quia uere cognoui quod tua iudicia, id est, precepta tua, que tu iudicas seruanda, sunt non solum equa, sed ipsa equitas: quia seruantes se faciunt equos et iustos, quare tenenda et diligenda sunt. Ego uero neglexi eam, et ideo humiliasti me per humilitatem mortalem in radice, et hoc in ueritate, id est, in uero iudicio tuo.

Fiat misericordia. Quasi dicat: Quandoquidem recedenti prius a mandatis tuis facta est ira tua, ergo, Domine, seruo tuo redeunti presta misericordiam tuam, nam agenti secundum eloquium tuum, id est, secundum mandata tua, fiat misericordia tua, id est, adhibeatur misericors affectio tua, ad hoc ut in hac  procellosa tentationis uita consoletur me. Nunc enim sunt consolationes miserorum, tandem erunt gaudia beatorum.

ueniant mihi. Quasi dicat: Non solum peto ut misericordia tua mihi fiat, sed etiam miserationes tue, id est, exhibitiones ipsius misericordie ueniant mihi, scilicet uoces me, peccata condones et iustifices, et sic uiuam uita uera: uiuam dico, id est, quia lex tua est meditatio mea, id est, quia assidue meditor legem tuam, hec meditatio conantis est cogitatio. Qui enim sic meditatur legem Dei, ut diligant eum, hec est uita uera. Unde Dominus in Euangelio: Obserua mandata, si uis ad uitam peruenire.

Confundantur superbi. Quasi dicat: Mihi, inquam, ueniant miserationes, e contrario autem superbi, id est, persecutores confundantur, id est, confusibiles se recognoscant bona uel mala confusione. Et ideo dico confundantur, quia fecerunt iniuste: et uere iniuste, quia iniquitatem operati sunt in me. Quid enim iniquius quam et hominem in se malum esse, et ut  ad malum alios pertrahat, operam dare? Ipsi, inquam, uoluerunt me deuocare, ego autem potius quam eis acquiescam, exercebor in mandatis tuis non ad sciendum, sed faciendum.

Conuertantur mihi. Quasi dicat: Quandoquidem exercebor in mandatis tuis, ergo conuertantur mihi , id est, conforment se mihi, timentes te casto timore, et quasi dicat: Timentes te dico illos qui nouerunt interius testimonia tua, id est, precepta tua, scilicet non ad sciendum, sed ad faciendum.

Fiat cor meum. Quasi dicat: Ut alii exemplo meo conuertantur, et me imitentur, ergo, Domine, cor meum fiat immaculatum, id est, fiat sine macula, et irreprehensibile in iustificationibus tuis, ad hoc, ut non confundar, id est, ut a sequentibus me non possit dici, Hic homo cepit edificare, non potuit consummare.



Caph, manus.



EXPLANATIO.


Undecimam litteram peregrinus in hac terra populus decatat, in qua nimium desiderium suum in aduentu Domini feliciter confitetur. Enumerat quoque quanta superborum insultatione pertulerit. Ad postremum petit, ut in mandatis Domini ipsius munere perseueret. Hec ergo mentis deuotio per Caph litteram designatur, que ita manus interpretatur, ut eiusdem manus palmam, siue uolam, significet. Id est, non contractam eam, sed apertam, expansisque digitis insinuet. Manus ergo significat opera, uel cordis, uel corporis, uel ipsius amoris interni. Apertio uero eius est quam Psalmista commendans, ait: »Reuela ad Dominum uiam tuam, et spera in eum,« etc.



COMMENTARIUS.

Defecit in salutari tuo. Quasi dicat: Ideo, Domine, debes facere cor meum immaculatum in iustificationibus tuis, et anima defecit in se, ut proficeret in me.  Sciendum quia non omnis defectus est pene, uel culpe, sed et est laudabilis et optabilis defectus. Cum enim profectus et defectus sint contraria, bene profectus accipitur in bono, et defectus in malo. Et ut in nobis aliquid proficiatur, uel deficiatur, additur per determinationem, tamen et profectus in malo, et defectus in bono accipitur. Quod autem profectus accipiatur in malo, testatur Apostolus Timotheo precipiens: Profanas uanitates uerborum deuita; multum enim proficiet ad impietatem, et alibi: Proficient in peius, defectus uero a bono in malum malus est, a malo autem in bonum bonus est. Talis defectus hic accipitur. Et significat iste defectus quoddam desiderium, quod surgit ex dilectione. Quod desiderium a condito mundo in corpore Christi usque ad uirginis partum non defuit. Semper enim prius aliqui fuerunt qui expectarent quoniam desideratus cunctis gentibus manifestaretur, sicut Simeon, qui dixit: Putas durabo, putas uidebo, etc.  A partu uero uirginis quodam modo quieuit hoc desiderium usque ad ascensionem Domini; ab ascensione autem non defuerunt adhuc, neque usque in finem seculi deerunt exspectantes, ut desideratus ille seculo manifestetur. Quod ostendit Apostolus, dicens: De reliquo reposita est mihi corona iustitie, quam reddet mihi Dominus in illa die; non solum autem mihi, sed et omnibus qui diligunt manifestationem eius, id est, qui desiderant aduentum eius, et regnum eius. Et de hoc affectu, scilicet, quod tale desiderium significat, aut iste qui dicit: Anima mea defecit in se, tendens in salutare tuum, et nichil presumendo de se, sed de sola saluatione tua. Et ideo defecit anima mea, quia speraui non in meritis, sed in uerbo, id est, in promissione tua, ut sim, scilicet, filius promissionis, non filius elationis. Et non parum speraui, sed supra quam petimus aut intelligimus; futura enim est maior merces, quam sit in uinea labor. Hec spes facit, ut per patientiam exspectetur, quod a credentibus non uidetur.

 Defecerunt oculi mei. Idem uidetur dicere per similitudinem aliam a seruis tractam. Serui enim a suo contuitu deficiunt, etiam in contuitum dominorum prospiciunt, scilicet, ut semper parati sint facere quod illi innuunt. Similiter iste dicit: Oculi mei, et oculi interiores, ratio et intellectus, defecerunt a suo contuitu, tendentes in eloquium tuum, id est, in promissionem tuam, hoc est, quod nullo meo presumentes, sed de sola promissione tua oculi mei dico, dicentes: Quando consolaberis me? quia oris tantum est dicere, oculorum uero uidere. Sed bene dicit, quia non exteriores, sed interiores oculos accipit, quorum dicere est ipsum desiderium orationis. Cum autem dicit: Quando consolaberis me? se moram perpeti ostendit. Quod autem ideo sit, ut dulcior ueniat delata iucunditas, aut quia sensus desiderantium exprimitur, cum in spatio temporis, quod subuenienti breue est, illud amanti tardum est, et dicere: Quando consolaberis me, id est, usquequo  differes ueram consolationem a me. Hic enim est consolatio tantum miserorum, nondum consolatio beatorum, quam iste desiderat; ardescentibus autem spiritualibus desideriis sine dubitatione torpescunt carnalia desideria. Et hoc est, quod dicit: Quia factus sum sicut uter in pruina. Per utrem enim accipitur caro mortalis; per pruinam uero, que duri ros celi est, intelligitur celeste beneficium, quo tanquam cohibente frigore carnalia desideria torpescant, et est dicere: Ideo debes me consolari, quia idoneum adhuc me fecisti. Namque factus sum sicut uterus impositus pruine. Uter per se mollis, si in pruina ponatur, induratur; sic caro nostra, que naturaliter propter concupiscentias mollis est, per celeste beneficium dura sit et rigida, ne diffluat per fluida carnis desideria. Et hinc fit ut iustificationes Dei a memoria non dilabantur, quia aliunde non cogitatur. Quapropter subsequenter dicit: Iustificationes tuas non sum oblitus, obstrepuerat enim feruor  cupiditatis, ut ferueret amor caritatis. uel aliter, quasi dicat: Merito opto consolari, quia sicut uter mollis, si ponitur in pruina, inutilis fit ad suscipiendos liquores, nisi prius soluatur a calore, sic quia superabundante iniquitate refrixit in me caritas, inutilis factus sum ad suscipiendos liquores, id est, ad perficiendum precepta tua atque doctrinam, nisi prius soluar per spiritus tui furorem, id est, caritatem, et est quasi dicat: Quantumcunque sim inutilis, tamen non sum oblitus, in quantum potui, iustificationes tuas.

Quot sunt dies serui tui, quando facies de persequentibus me iudicium. Dixit quando consolaberis me. Et merito  opto consolari, quia in diebus meis sum, hoc est, in diebus calamitatis, et totius miserie, quos ego preuaricando feci meos. Quos enim tu mihi dederas dies, pleni gaudiorum erant et eterni; ego uero mihi dies erumna plenos et miserabiles feci. Et quot sunt tales dies serui tui, hoc est, quandiu differes, educere me de diebus  carceris et tribulationis? Et quando facies iudicium, id est, discretionem, ut educas me de persequentibus me? hoc est, quandiu differes separare localiter, quos iam diuisisti moraliter.

Narrauerunt mihi iniqui fabulationes, sed non ut lex tua. Quasi dicat: Non frustra dixi persequentes me, quia iniqui narrauerunt mihi fabulationes, id est, nugas suas, ut me deciperent et deuocarent; sed ille fabulationes non sunt audiende, ut lex tua. Et merito dico ut lex tua, et omnia mandata tua sunt ueritas, illorum autem sunt fabulationes, id est, talis est lex tua, in qua non tam delectorum ornatu uerborum, quantum de uirtute sententiarum, pro qua ueritate iniqui persecuti sunt me, et ideo, Domine, adiuua me, ne in malo deficiam, et ut in bono proficiam.

Paulo minus consummauerunt me in terra, ego autem non dereliqui mandata tua. Quasi dicat: Opus est ut adiuues, quia iniqui consummauerunt me, id est,  contribulauerunt et mortificauerunt me, quod est mihi consummatio, id est, perfectio; ipsi, dico, seuientes in terra, id est, in carne mea. Et paulo minus fuit, id est, ualde parum fuit quod omnem uoluntatem suam in me non compleuerunt. Quasi enim responsum mortis in me habui, ego autem quantumcunque seuirent in me, non dereliqui mandata tua. uel aliter: Consummauerunt me pertrahendo in terram, id est, in terrena et carnalia desideria, non quod uera consummatio sit inherere terrenis, sed reputatione illorum. Sicut enim spirituales uiri celestibus inherere desideriis, consummationem predicant, sic carnales homines inherere terrenis, consummationem ueram annuntiant. Et ideo dicit: Consummauerunt me reputatione sua, declinantes me in terram. Sed tamen ego non dereliqui mandata tua. Et ideo, Domine, uiuifica me intus, et si mortificer interius secundum misericordiam tuam, scilicet, non amando uitam, ne negando uitam, perdam uitam, et  sic qui pro uita ueritatem nolo deserere, uiuam moriendo pro ueritate. Et ideo  peto ut uiuifices me, ut custodiam non sciendo, sed faciendo testimonia omnia tua, id est, precepta tua, que tu testatus es non solum re, sed et uoce.



Lamed, disciplina.



EXPLANATIO.

Ad duodecimam litteram plebs celestis aduenit, in qua uirtutem Domini factaque describens, dicit omnia temporalia finem posse suscipere, mandata uero eius nequaquam terminum reperire, quorum discipline libentissime subdita proclamat: »In eternum non obliuiscar iustificationes tuas, et ideo Lamed disciplinam sonat.«



COMMENTARIUS.

In eternum, Domine. Iste qui hic loquitur, quasi tedio affectus instabilitatis, cuius plena hec uita  est tentationis, et in tribulatione sua inflammatus desiderio celestis patrie, id est, Ierusalem superne, quasi sursum aspiciens, dicit: In eternum, Domine, etc. Quasi dicat: Dico, Domine, ut uiuifices me; illos autem, qui in celis sunt, id est, angelicos spiritus uiuificari non oportet, quia in illis permanet uerbum tuum, id est, preceptum ueritatis in eternum.

In generatione. Quasi dicat: Non solum in celo, sed etiam in terra permanet uerbum tuum, quia ueritas tua est in generatione et generationem, id est, in omni generatione succedenti et decedenti, in generatione pertinente ad legem et ad prophetas, quia non defecerunt tunc etiam, qui fidem haberent, que postea reuelata est in Christo, et in generatione pertinente ad Euangelicam gratiam,  quod uel in hac, uel in illa generatione permanet ueritas tua, non ex se est, sed quia tu fundasti terram cultam, id est, Ecclesiam stabiliter fixisti super  illud fundamentum, de quo ait Apostolus: Fundamentum aliud nemo ponere potest preter id quod positum est, id est, Christus. Et quia tu fundasti, ideo manet ueritas tua.

Ordinatione tua. Quasi dicat: Non solum ex fundatione tua ueritas in terra, sed etiam in celo permanet, quia dies, id est, supercelestis spiritus ad uerum diem, id est, ad ueram claritatem pertinentes, quod apostate angelo non adheserunt, sed perseuerarunt in ueritate, hoc non habent ex se, sed ex tua ordinatione, id est, ex tua dispositione et uoluntate. Et uere ex te habent, quoniam seruiunt, id est, subiacent, et parent tibi per omnia non solum terrena, sed et celestia. Aliter autem  peto ut me uiuifices; illi autem, quos gratia tua fecit celum, id est, complutores aliorum, non indigent uiuificatione, quia in celo, id est, in illis talibus permanet uerbum tuum in eternum. Et non solum in celo, id est, in predicatoribus alios doctrine uerbis compluentibus, sed etiam in complutis tam in  priori generatione pertinente ad patriarchas et prophetas, quam in posteriori generatione pertinente ad euangelicam gratiam, et hoc non ex se, sed quia tu fundasti terram, et permanet, sicut supra dictum est. Et non tantum excultam terram fundasti, sed etiam cultores, quia dies, id est, omnes pertinentes ad lucem fidei, etiam cognitionem preceptorum tuorum, et cultores et culti perseuerant in ueritate, non per se, sed ex tua ordinatione; quoniam omnia seruiunt tibi, ut supra dictum est.

Nisi quod lex. Quasi dicat: Quoniam quidem omnia seruiunt tibi, ergo, Domine, uiuifica me secundum misericordiam tuam, ob hoc ne peream in humilitate mea, id est, in humilitate mortali, hoc ex fine uersus accipitur, ubi dicit: Perissem in humilitate mea, ita dico, ne peream, sicut tunc forsitan perissem, quando iniqui paulo minus consummauerunt in terra, nisi hoc me iuuisset, quod lex tua est meditatio mea, lex utique fidei non inanis, sed que  per dilectionem operatur, et per quam gratiam, que fortes facit in passione temporali, ne pereant in humilitate mortali.

In eternum non obliuiscar. Quasi dicat: Quandoquidem lex tua, ne perirem, adiuuit, ergo non obliuiscar iustificationes tuas, id est, precepta legis tue iustificantia, et repetit equipollenter causam, dicens: Quia uiuificasti me in ipsis, ne scilicet perirem in humilitate mortali.

Tuus sum. Quasi dicat: Quia, quantum in me est, non obliuiscar iustificationes tuas, ergo, Domine, saluum me fac, id est, fac me perseuerare in ipsis, quod facere debes, quia tuus sum. Meus enim esse uolui, et perdidisti me; nunc autem factus sum tuus, id est, uoluntatem tuam insistens, meam postponens, quapropter debes me saluare. Et uere tuus sum, quia exquisiui, non ad sciendum, sed ad faciendum, iustificationes tuas, postponendo meas.

Me exspectauerunt. uere iustificationes tuas exquisiui,  quia cum peccatores, id est, persecutores me exspectarent, id est, ex mora et luna mecum agerent, unde alibi: Sederunt principes, et aduersus me loquebantur; cum me, inquam, exspectarent, sicut uere exspectauerunt, ad hoc, ut perderent me, id est, ut me deuocarent, et sibi conformarent, quod si facerent, uere me perderent, tamen non me deuocauerunt, quia intellexi testimonia, id est, uerum intellectum habui de preceptis tuis, scilicet, quod non tantum essent scienda, sed facienda; et quod esset moriendum prius quam a mandatis tuis recedendum.

Omnis. Quasi dicat: Propter hoc, inquam, intellexi testimonia tua, quia uidi, id est, proposui mihi finem omnis consummationis. Omnis autem consummatio est certare pro ueritate usque ad sanguinis effusionem, et pro summo bono omnia dura tolerare: huius finis, id est, premium est in uita, et per mortem huius uite tribulationibus et opprobriis  multis acquisita. Sed quoniam neutra predicta consummatio prodest, nisi in patiente et confitente sit caritas, sicut testatur Apostolus, dicens: Si tradidero corpus meum, ita ut ardeam, caritatem autem non habuero, nichil prodest mihi, ideo subdit: uidi, id est, proposui mihi non tantum finem consummationis, sed etiam mandatum tuum. Mandatum, inquit, nouum do uobis, ut diligatis uos, id est, caritatis preceptum, quod est nimis latum. Quid enim latius quam in quo pendet omnis lex et prophete? uel aliter: uere testimonia tua intellexi, quia in caritate ea compleri consideraui, hoc est, quod equipollenter dicit: uidi, id est, attendi mandatum tuum nimis latum, id est, caritatem esse finem omnis consummationis, sicut Apostolus ait: Finis totius precepti est caritas, etc.



Mem, ex quo uel ex ipsis.



EXPLANATIO.

Populus beatus, qui prophetarum atque Euangelii  plurima meditatione profecerat, alloquendum superdocent esse, ac seniores asserens diuina intellexisse mandata, et ideo super mel et fauum ori suo Scripturarum diuinarum testatur prouenisse dulcedinem. Quod ergo Mem interpretatur, ex quo, hoc est, qui dicitur: »Quomodo dilexi legem tuam, Domine!« et iterum: »Quam dulcia faucibus meis eloquia tua!« id est, ex quo affectu dulcedinis et amoris, ut significet ex intimo; qui uero dicitur ex ipsis Domini mandatis eorumdem concipiendum amorem, unde dicit: »A mandatis tuis intellexi.« Etc.



COMMENTARIUS.

Quomodo dilexi. Quasi dicat: uere intellexi testimonia tua, nam intellexi legem tuam, id est, legem fidei. Quomodo? Id est, eo modo, quo diligenda est. Et quis sit modus ille, exponit, dicens: Tota die est meditatio mea, id est, sine intermissione, ex toto corde, et ex omnibus uiribus, meditor in ea, non ad sciendum, sed ad faciendum; sic diligenda est  lex Domini. Unde alibi: In lege, inquit, uoluntas eius, et in lege eius meditabitur die ac nocte.

Super inimicos meos. Quasi dicat: Merito, Domine, dilexi legem tuam, quia tu fecisti mandato tuo, id est, per legem tuam me prudentem super inimicos meos. Omnes carnaliter legem intelligentes inimici sunt eorum qui spiritualiter eam intelligunt, quia uolentes iustitiam suam statuere, et iustitie Dei non esse subditi, putant ex iustitia factorum se saluari, et ideo inimicantur illis qui nullis meritis, sed soli gratie saluationem attribuunt, id est, spiritualiter legem intelligentibus. Quocirca spiritualiter iste legem intelligens, dicit: Fecisti me per mandatum tuum prudentem super inimicos meos: quia ego intellexi, quod non potuerunt intelligere, scilicet nomine factorum per legem posse iustificari, sed per solam legem fidei, hoc est, quod Apostolus ait: Gentes que non sectabantur iustitiam, apprehenderunt eam: Isrel uero sectando legem, non inuenit legem fidei, quia non  ex fide, sed quasi ex operibus: offenderunt enim in lapidem offensionis. Sequitur:

Quia in eternum mihi est. Quasi dicat: Ideo dico, quod prudentem me feceris super inimicos, quid mandatum tuum, quod est illis quasi in tempus, est mihi in eternum, quasi dicat: Quia ego inde exspecto eterna, ipsi uero temporalia.

Super omnes docentes. Dixit, Fecisti me prudentem super inimicos, et quasi dicat: non super quoscunque inimicos, sed etiam super precipuos: quia ego intellexi super omnes docentes me, id est, melius intellexi quam omnes scribe et pharisei, qui me uolebant docere, et se solos perfecte legem scire reputabant. Quibus in Euangelio dicitur: ue uobis, qui habetis claues sapientie, nec uos intratis, nec alios intrare permittitis. Et uere super eos intellexi, quia cum cogitatio eorum sit terrena uanitas, testimonia tua, id est, precepta tua, usque ad sanguinis effusionem testando, sunt meditatio mea.

 Super senes intellexi. Dixit, super omnes docentes me intellexi, et repetit illud equipollenter propter aliam causam, quam subdit, dicens: Intellexi super senes, id est, super illos morosos, uolentes esse doctores, qui tantummodo phylacteria sua dilatabant, et fimbrias magnificabant, legem scriptam in fronte ferentes, qui in corde erant preuaricatores; et uere super illos intellexi, quia ego quesiui mandata tua, non ad sciendum, sed ad faciendum, quod illi non fecerunt.

Ab omni uia mala. uere quesiui mandata, quia prohibui non solum manus, sed etiam pedes, id est, affectiones meas, ab omni uia mala, id est, ab omni opere malo. Et ideo non solum prohibui manum, sed animam, ut custodiam uerba, id est, precepta tua, que sunt sancte custodienda.

A iudiciis tuis. Dixit, Prohibui pedes meos: et hoc modo  prohibui, quia non declinaui a iudiciis tuis, id est, ab operibus illis, que iudicas esse facienda. Et merito hoc, quia tu qui nichil inutile  precipis, nichil quod tibi conducat ad uitam statuis: posuisti mihi legem, non quam timebam ut seruus, sed quam diligebam ut filius.

Quam dulcia faucibus meis, quasi dicat: Quandoquidem tu posuisti mihi legem, ergo eloquia, id est, precepta tua sunt dulcia: quia sunt ori meo super mel et fauum, id est, dulciora sunt mihi omni dulcedine terrena, uel aliter. Per mel eliquatum patens doctrina sapientie intelligitur, per fauum uero occulta sapientia doctrine, que in abstrusioribus sacramentis, sicut mel in fauo, clauditur. Et quasi de terreis cellis ore differentis tanquam ore mandentis exprimitur: et hoc dicere eloquia tua, id est, precepta, que tu specialiter per teipsum dedisti, sunt ori meo super mel et fauum, id est, sunt mihi dulciora omni doctrina sapientie per doctores edocta, siue sit patens, siue occultans, mihi dulcia.

A mandatis tuis. Quasi dicat: Merito per eloquia tua intellectum habui, quia ego intellexi a mandatis  tuis: hoc est, uerum de mandatis tuis, quia didici ea non audiendo tantum, sicut scribe et pharisei, sed faciendo. Perfectius enim scit ille rem, qui discit faciendo. Et quia adeo dulcia sunt mihi eloquia tua, quod equipollenter dicere est; quia uiam equitatis dilexi, propterea omnem uiam iniquitatis odiui. Nemo enim perfecte diligit equitatem, qui non perfecte odit iniquitatem.



Nun, sempiternum, siue piscis.



EXPLANATIO.

Ad quartam decimam litteram cohors beata peruenit, in qua pedibus suis Dominici uerbi lumen radiare congaudet, animam suam humillima satisfactione commendans, expetens retributiones Domini perpetuas, et ob quas littera hec sempiterni nomen accepit. Porro quod et piscis interpretatur, ostendit eum, qui seculi fluctibus obsitus, lumen uerbi requirit, dicens: Humiliatus sum usquequaque, Domine, etc.



COMMENTARIUS.


Lucerna pedibus meis. Quasi dicat: Merito eloquia tua sunt lucerna pedibus meis, id est, operibus meis. Et sunt lumen semitis meis, id est, illuminatio sunt ad illa arctiora, que sunt mihi insistenda. Nota uero quod dicit: Lucerna sunt et lumen: lucerna enim a lumine habet lumen, sicut montes illi, de quibus dictum est: Leuaui oculos meos in montes, unde ueniat auxilium mihi. Hoc sunt apostoli, a lumine sunt illuminati, quia sol iustitie exoriens prius illos illuminauit, et per ipsos in conualles reduxit, qua propter in his et in aliis doctoribus lucerna est diuinum uerbum in Christo uero, qui a se ipso illuminationem habuit, quia Deus erat in Christo, mundum sibi reconcilians; non lucerna, sed lumen est illud, id est, uerbum diuinum.

Iuraui et statui. Quasi dicat: Quia uerbum tuum est mihi et lucerna et lumen, ergo iuraui et statui, etc. Quod queque fidelis anima statuit, hoc ex ipsa fide debet esse iuramentum. Et ideo dicit: Iuraui, id est,  firmiter confirmaui, et ideo me dico iurasse, quia statui custodire iudicia iustitie tue, id est, precepta tua, que tu iudicas esse iusta. Pro quibus custoditis humiliatus sum usquequaque, omnimodam tribulationem passus sum. Necesse est enim, quicunque uolunt pie uiuere in Christo, persecutionem patiantur. Et quia mortificor exterius, ideo uiuifica me, Domine, interius. Oratio est proficientis, quandiu hic uiuitur. Iam enim uiuificatus erat, sed adhuc magis magisque uiuificari rogat. uiuifica me, inquam, et hoc non secundum meritum meum, sed secundum uerbum tuum, id est, secundum promissionem tuam, scilicet ut non sim filius elationis, sed filius promissionis.

uoluntaria oris mei beneplacita fac, Domine, et iudicia tua doce me. Quasi dicat: Ut uiuifices, ideo, Domine, fac me talem, ut sint tibi beneplacita uoluntaria oris mei, hoc est, sacrificia laudis confessione caritatis, non necessitate timoris oblata, et doce me ulterius  insistere iudicia tua, id est, iusta precepta tua. uox item proficientis quandiu hic uiuitur.

Anima mea in manibus meis semper. Quasi dicat: Ideo peto ut doceas me iudicia tua, ut anima mea semper sit in manibus, id est, ut semper tibi offeram animam meam uiuificandam et sanctificandam, et secundum hoc ad similitudinem solam dicitur, uel si per manus opera accipiantur, ita dicemus: Anima mea semper sit in manibus meis, hoc est, fac me talem, ut in omnibus meis fructum anime mee intendam, et debes facere, quia in quantum potui, idoneum me feci. Non enim sum oblitus legem tuam, id est, legem fidei, que per dilectionem operatur. Multi autem  ut obliuiscerer laborauerunt, quia peccatores, id est, ipsius legis preuaricatores laqueum mihi posuerunt, id est, multa impedimenta mihi parauerunt. Et tamen ego non erraui a mandatis tuis.

Hereditate acquisiuisti. uere non erraui, sed potius  acquisiui testimonia, id est, martyria et precepta tua pro hereditate possidenda, uel acquisiui ea hereditate, id est, ad hereditatem, scilicet ut testis tuus et martyr tuus essem. Testimonia tua dico, in eternum proficientia; ideo dicit in eternum, quia non est in illis temporalis gloria hominum uana querentium, sed eterna gloria hominum breui patientium, et sine fine regnantium. Et ideo subdit: Quia exsultatio cordis mei sunt. Quasi dicat: Merito feci ea hereditaria, quia etsi afflictio corporis sunt, tamen propter eternam gloriam, quam per ipsa spero, exsultatio cordis mei sunt.

Inclinaui cor meum ad faciendas iustificationes tuas in eternum propter tribulationem. Quasi dicat: Quia testimonia tua letitia cordis mei sunt, ideo inclinaui cor meum, hoc est, deuotum animum habui ad faciendas iustificationes tuas in eternum: quia superius dixit: Inclina, Domine, cor meum. Modo dixit: Inclinaui cor meum, ut ostendat et diuini muneris esse,  id est, uoluntatis proprie, quod recte facimus. Cur autem dicit iustificationes esse in eternum, cum ipse iustificationes, id est, opera misericordie, que erga necessitates sunt eterne: fortasse ideo dicit: quia opera illa, si sine dilectione fiant, non sunt iustificationes. Si autem per dilectionem fiant, ipsa dilectio est eterna, et ei paratur merces eterna, quocirca inquit: In eternum propter retributionem, id est, ut in eternum diligens in eternitatem inueniat quod diligit.



Samech, adiutorium.



EXPLANATIO.

Ad quintam decimam litteram Catholicam uenit examen, in qua dicit iniquos, id est, aduersarios legis odio sibi fuisse, legem uero Domini se dilexisse: petens ut ab eo susceptus mala seculi euadant, carnemque suam timori Domini subiici, ne de eius preuaricatione iudicetur, exoptat: nomen quoque littere pariter exponens,  ubi ait: Adiuua me, et saluus ero.



COMMENTARIUS

Iniquos odio habui. Ad idem, ad quod et precedens uersus continuatur. Quasi dicat: Quia testimonia tua sunt cordis mei exsultatio, ideo iniquos uolentes me deuocare ab illis, odio habui et legem tuam dilexi. uideretur competentius esse, si diceret: Iniquos odio habui, et equos dilexi: aut iniquitatem odiui, et equitatem dilexi. Quia contraria sunt equus et iniquus, equitas et iniquitas: sed ideo post iniquos legem posuit, ut ostenderet se homines iniquos non odisse natura, qua homines facti sunt, sed iniquitatem, quia inimici legi Dei facti sunt. Quia autem nemo perfecte potest odisse iniquitatem, et equitatem diligere, nisi diuinitus adiutus, ideo subdit: Adiutor et susceptor. Quasi dicat: Dico quia legem tuam dilexi, hoc autem non ex me, sed quia tu es adiutor meus, Domine, ad bonum perficiendum, et susceptor meus ad malum euitandum. Et propterea  merito speraui in uerba tua, id est, promissionem tuam, super quam petimus aut intelligimus, sicut sepe iam prediximus.

Declinate a me, maligni. Dixit quia legem dilexit, et ideo conuertit se ad iniquos uolentes deuocare eum, et dixit: Declinate a me, id est, desistite a deuocatione et uexatione uestra, uos maligni, et sic scrutabor mandata Dei mei. Non dixit, faciam, sed scrutabor. Ut enim diligenter perfecteque legem nouerit, malignos a se declinari etiam impellit: quia mali exercent quidem ad faciendum mandata, sed a scrutando auocant, nec solum cum rixantur et persequuntur, sed etiam cum honorant et obsequuntur, auocant suis prauis consiliis et dolosis negotiis.

Suscipe me secundum eloquium tuum, et uiuam, et non confundas me ab exspectatione mea. Detersis malignis quasi muscis ab oculis cordis, continuat precem suam ad illum, de quo superius dixit. Quasi  dicat: uos maligni ab oculis. Tu autem, Domine, suscipe me ad protegendum a malo, et confortandum in bono secundum eloquium tuum, id est, secundum promissum tuum, non secundum meritum, et sic uiuam in corpore, quamuis mortuo propter peccatum. Et quia uiuam, ideo non confundas me ab exspectatione mea. Exspectatio enim eius erat uita, ex hac exspectatione, si uitam non adipiscentur, confunduntur, quia dicerent: Hic homo cepit edificare, sed non potuit consummare.

Adiuua me, et saluus ero, et meditabor in iustificationibus tuis semper. Tale est, quasi aliquis diceret: uis non confundi ab exspectatione tua, et meditare semper in legendi uia. Iste autem timens, ne hec meditatio assidua languore animi interrumperetur, orat et dicit: Adiuua me. Quod est dicere, Ut non confundar ab exspectatione mea, ergo, Domine, adiuua me, ut quod ex arbitrii libertate incepi, bonum perficiam; et te adiuuante saluus  ero, id est, consequar salutem ueram; et ideo ero saluus, quia meditabor semper in tuis iustificationibus.

Spreuisti omnes discedentes a iudiciis tuis, quia iniusta cogitatio eorum est. uere me semper meditantem in iustificationibus tuis saluabis. Nam non semper meditantes damnabis, hoc est quod dicit: Tu spreuisti, id est, damnasti iam per interiores tenebras omnes discedentes a iustitiis tuis, id est, omnes illos, qui orarii sunt, et non semper meditantur in preceptis tuis, que non solum iusta, sed ipsa etiam iustitia sunt, quia obseruata iustos faciunt. Et merito spreuisti eos, quia iniusta cogitatio est eorum. uidetur plus esse, si diceret: Quia opera eorum sunt iniusta: sed ideo dicit de cogitatione, quia omnia opera, siue bona, siue mala, procedunt de cogitatione. Et prius est innocens uel reus in cogitatione, dictum est: Et cogitatio sancta saluabit te. De mala quoque dicitur: In cogitatione impii erit interrogatio, et Apostolus ait: Cogitationibus inuicem se accusantibus  uel defendentibus.

Preuaricantes reputaui omnes peccatores terre, ideo dilexi testimonia tua. Quasi dicat: uere cogitatio eorum est iniusta, quia preuaricatores sunt, sed quia dicit Apostolus: Quod ubi non est lex, nec preuaricatio, nec gentiles, qui nullam scriptam legem acceperunt, hinc sibi applauderent, uniuersalem sententiam ponit et dicit: Omnes peccatores terre, id est, omnes terrenis inherent, qui in hoc ipso, quod terrenis inherent, sunt peccatores, id est, transgressores legis, et si non scripte, tamen naturaliter. Hos, inquam, omnes reputo preuaricantes, et horum omnium cogitatio est iniusta, quocirca damnabuntur. Ego autem  ut de illis non sim, ideo dilexi testimonia tua, id est, precepta tua, non solum ad sciendum, sed ad faciendum.

Confige timore. Quasi dicat: Quia dilexi testimonia tua, ergo, Domine, confige carnes meas, id est, comprime  carnalia desideria mea, timore tuo, et timore casto, non in seruili, sed filiali, quem perfecta caritas foras non mittit, hinc Apostolus ait: Christo crucifixus sum cruci. Et alibi: Carnem suam crucifixerunt cum uitiis et concupiscentiis. Non enim sine causa Dominus, cum in simplici ligno pati posset, et mori, sic extensus est in triplici ligno, ut et pedes eius et manus sint immobiles; sed per hoc prefiguratum est, quod sic passionem eius imitari, et ei conformari debemus, ut omnia membra nostra quasi clauis confixa sint immobilia ab iniquitatis operibus. Quod autem addit de timore, tale est, quasi dicat: Tuo, inquam, timore, id est, casto timore, comprime carnes meas: quia lex illa, que minatur penam, et non dat iustitiam, non configit carnes meas. Prohibet enim manum, sed non prohibet animum, quia manet peccandi uoluntas, quod tunc apparet in opere, si speratur impunitas: si autem timor tuus castus configit carnes meas, non  peccabo, et si speretur impunitas. Ex amore enim iustitie ipsum peccatum est mihi grauis pena. Sequitur:

A iudiciis enim tuis timui. Quasi dicat: Ideo peto, ut configas carnes meas, quia metuo a iudiciis. Non autem a iudiciis hominum, sed a iudiciis tuis futuris tandem timeo, quocirca illa uitare satago.



Ain, fons siue oculus.



EXPLANATIO.

Ad sextam decimam litteram in eternum membra Domini uiuentia peruenerunt, in qua petunt sacre incarnationis aduentum, tempus esse dicentia, ut ad destruendos superbos potentia diuina monstretur. Iste est ergo fons uiuus, qui queritur: iste oculus mundus, qui querit: oculi, inquit, mei defecerunt in salutari tuo.



COMMENTARIUS.


Feci iudicium. Dixit superius, Dilexi testimonia tua, et uere quasi dicat, dilexi ea, quia feci iudicium probanda ab improbandis discernendo, et feci iustitiam, que probanda erat in actum producendo, et ideo, Domine, non tradas me calumniantibus me. Calumniantes sunt persecutores; calumniam, id est, falsa crimina obiicientes et deuocantes. Quibus tunc aliquis traditur, quando iusto Dei iudicio eis consentire et conformari permittitur.

Suscipe seruum tuum. Non tradas me, inquam, calumniantibus, sed illis impellentibus ad malum suscipe me seruum tuum, ut confirmer in bono. Et ut superbi, id est, persecutores illi non calumnientur me, id est, non calumniando decipiant me; Greca positio est. Competentius enim apud nos diceretur: Non calumniantur mihi. Calumniam uocat falsa crimina, ut credere in latronem crucifixum, mortuum adorare, et similia. Et est dicere: Non obsint mihi,  Domine, uenenate calumnie superborum, quia oculi mei defecerunt in salutari tuo, hoc est, quia ego respicio in serpentem eneum. Notum est omnibus, quod filii Isrel in deserto, quia preuaricauerunt, et a serpentibus perierunt. Postquam autem multi perierunt, precepit Dominus Moysi ut serpentem eneum faceret, et in medio castrorum alte suspenderet; et quisquis a serpentibus percussus in illum serpentem respexit, illi uenenum non obfuit. Serpens eneus est Christus, qui uenit in similitudinem carnis, sed non in carne peccati, sicut serpens ille formam quidem serpentis habuit, sed non uerus serpens fuit. Et bene eneus, quia est solidum et firmum. Et Deus erat in Christo, mundum sibi reconcilians. Quisquis ergo diligentissima et intentissima pietate in Christum respicit, attendendo quod innocens pro peccatoribus, pius pro impiis mortuus est, illi non oberunt uenenate obiectiones predicte. Et ideo subsequenter dicit: Oculi mei, interiores scilicet,  defecerunt a se, euntes in salutari tuo, id est, respicientes in Christum, a quo omnis saluatio. Et intendentes in eloquium iustitie tue, hoc est, uel in precepta tua iustificantia, uel in promissionem tuam iustam. Et ideo, Domine, fac cum me seruo tuo, non secundum meritum meum, sed secundum misericordiam tuam. Et in hoc peto tuam misericordiam, scilicet, doce me ulterius insistere iustificationes tuas. Cantatio est proficientis quandiu hic uiuitur.

Seruus tuus sum. Merito dico cum seruo tuo, quia ego uere seruus tuus sum, et ideo da mihi intellectum, ut sciam testimonia tua. Item cantatio est proficientis. Et debes  cum seruo facere misericordiam, quia, o Domine, tempus est faciendi misericordiam, id est, tempus est reuelande gratie, et mittendi quem missurus es. Et uere tempus est faciendi misericordiam cum seruo tuo, quia non serui dissipauerunt legem tuam preuaricando. Et ideo reuelanda  est gratia, ut ubi superabundauit delictum, superabundet et gratia; unde Apostolus: Lex subintrauit, ut abundaret delictum; et ubi superabundauit delictum, superabundauit et gratia, per quam gratiam et peccata dimittuntur, et opera legis implentur. Et ideo dilexi mandata tua super aurum et topazion, hoc est, magis quam omne pretiosum huius seculi. Et uere mandata dilexi, quia odio habui omnem uiam iniquitatis. Necesse est enim ut qui perfecte diligit equitatem, perfecte odio habeat omnem iniquitatem. Et ipsum odium iniquitatis est ei quedam directio ad equitatem. Quod innuit cum dicit: Propterea ad omnia mandata tua dirigebar.



Phe, os ab ore, non ab osse.



EXPLANATIO.

Septimam decimam litteram sancti populi intrat oratio, asserens se aperuisse os suum, et attraxisse spiritum, ut eius audiatur oratio, exitusque aquarum transisse  lacrymas pias, quia non sit a Iudeis custodita lex Domini, et recte littera uocabulum oris accipit, in qua paruulus quis et humilis introitum cordis aperit, et spiritum diuine caritatis imbibit.



COMMENTARIUS.

Mirabilia testimonia tua. Quasi dicat: Merito dilexi mandata tua, quia testimonia tua, hoc est, mandata, sunt mirabilia, quia obseruata mirabile quid faciunt, scilicet, quod de terra celum, de lupo agnum et similia. uel in hoc etiam mirabilia, quia faciunt ut inimici diligantur, et ut bona pro malis reddantur. Et ideo anima mea scrutata est ea non ad sciendum. Et merito, quia declaratio sermonis tui, hoc est, testimoniorum, illuminat paruulos. Et uere illuminat, quia dat intellectum uerum, scilicet, quid sit cauendum paruulis, id est, humilibus. Superbis enim Deus resistit, humilibus dat gratiam. Quapropter ego me paruulum feci, quia aperui os meum in humilitatem et confessionem. Quid magis stupendum  quam quod Deus bonus cum bona preceperit, eis tamen legem dederit quos eadem lex uiuificare non posset, et quibus ex ipsa lege nulla iustitia esset. Unde Apostolus: Si enim  data esset lex, que posset uiuificare, uere ex lege esset iustitia. Sed conclusit Scriptura omnia sub peccato, ut promissio ex fide Iesu Christi daretur credentibus. Cur ergo data est lex que uiuificare non posset, et ex qua nulla iustitia esset? Nempe mirandum, nempe stupendum. Et hec mirabilia scrutatur anima istius. Quid autem scrutando inuenit? hoc, scilicet, quod declaratio sermonum tuorum illuminat, et intellectum dat paruulis. Quibus paruulis? Humilibus, scilicet, et infirmis. Noli ergo superbire, nec de te presumere, et intelliges cur bona lex a bono Deo data est, cum tamen uiuificare non posset, et ex qua nulla iustitia esset. Ideo enim data est, ut te magnum faceret paruum, et ut te ad perficienda mandata de tuo uires non habere demonstraret; et sic indigus opis confugeres  ad gratiam, et clamares: Miserere mei, Domine, quoniam infirmus sum. Quis enim potest mandata Domini ita facere, sicut sunt facienda, nisi per fidem, que operatur per dilectionem, et nisi in cuius corde caritas per Spiritum sanctum diffundatur? Hoc est, quod iste paruulus intelligens, ait: Os meum aperui in humilitate et confessione, id est, petiui, uel suscepi, et attraxi Spiritum, per quem operatur, per me non potui. Unde in Euangelio dicitur: Si enim uos, cum sitis mali, nostis bona dare filiis uestris, quanto magis Pater uester celestis dabit spiritum bonum petentibus se. Attraxi, inquit, Spiritum, ideo, quia desiderabam mandata tua, scilicet, implere. Quomodo autem infirmus faceret fortia, paruus magna, nisi per Spiritum, per quem caritas diffusa est in cordibus nostris.

Aspice in me. Dixit attraxi spiritum, et quanto suauius bibit, tanto ardentius sitit, unde subsequenter dicit: Aspice in me humilitatem, qui despexisti me superbientem, et miserere mei, infundendo cordi meo  caritatem per spiritum: Miserere, dico, secundum iudicium diligentium nomen tuum, hoc est, secundum illud iudicium, quod fecisti de omnibus diligentibus nomen tuum; scilicet, prior eos dilexisti, ut ipsi te diligerent, sicut Ioannes Apostolus ait: Nos diligimus eum, sed hoc ideo, quia ipse prior dilexit nos. uel secundum iudicium diligentium nomen tuum, hoc est, secundum quod iudicas de omnibus diligentibus nomen tuum dicens: Ego diligentes me diligam.

Gressus meos dirige secundum eloquium tuum. Quod aliud erat, quam ut, donante Deo, diligit Deum, et diligendo Deum diligat se ipsum, et sic salubriter diligat proximum suum sicut seipsum? Et item, quod aliud petit, quam ut precepta, que ille imponit iubendo, faciat ab eo impleri iuuando? Dirige, inquam, gressus meos, ut non dominetur mei omnis iniustitia, hoc est, nulla. Quanto magis enim dominatur caritas, tanto minus in nobis regnat iniquitas. Ut non  dominetur omnis iniustitia, ut, ueniente illicito motu, non perducatur ad consensum uel ad actum iniustitia, sed potius sancto Spiritu redime me a calumniis hominum, id est, fac ut non extimescam calumnias hominum, ne me uincant, et ad mala opera traducant. Calumnia est crimen falsum, et non facit reum hominem, nisi apud iudicem hominem. Ubi autem Deus iudex est, nullus falso crimine damnatur. Cur autem a calumniis roget redimi, subdit dicens: Ut custodiam mandata tua. Ut autem ea possim custodire, faciem tuam illumina super seruum tuum, uel fac ut facies, id est, uoluntas tua appareat per effectum in me. Qui enim audiunt diuina precepta, et non faciunt, et si teneant ea memoriter, non tamen dicendi sunt didicisse, quia ipse Dominus ait: Omnis qui audiuit a Patre meo, et didicit, uenit ad me.

Quia exitus aquarum deduxerunt oculi mei. Recolens iste tempus doloris penitentie preterite preuaricationis,  timens iterum uidere dicit: Doce me, Domine, iustificationes tuas, ne amplius preuaricationem incurram. Quia oculi mei interiores deduxerunt exitus, qui fuderunt largos riuos aquarum, quod exaggeratiue dictum est. Et quare oculi deduxerint exitus aquarum, subiungit: Quia non custodierunt legem tuam. Cur ergo non custodita lege fletur, nisi ut gratia impleat, que debet petentibus iniquitatem, et adiuuat credentis uoluntatem.



Sade, iustitia.



EXPLANATIO.

Triumphatrix carnis sue cohors sanctorum ad octauam decimam litteram uenit, in qua secundum ipsius littere nomen iustitiam Domini confitetur, et eloquia eius ignita continua se dicit dilectione uenerari. Ad postremum petens intellectum testimoniorum, unde uiuificare debeat in eternum.



COMMENTARIUS.

 Iustus es, Domine. Quasi dicat: Merito pro non custodita lege oculi mei fleuerunt, quia tu, Domine, auctor illius es iustus, et ideo quidquid precipis est, et quia iudicium tuum rectum est futurum, in quo nichil relinquitur impunitum. Pro quo iudicio uitando mandasti nimis, subauditur obseruare testimonia tua entia iustitiam et ueritatem. Precepta Domini iustitia sunt, quia nichil permittunt uel prohibent, nisi quod est permittendum uel prohibendum. ueritas etiam sunt, quia quidquid minantur impiis, uel promittunt piis, uerum est. Et sunt testimonia saluationis quidem impleta, damnationis uero neglecta.

Tabescere me fecit. Quasi dicat: Quia tu, Domine, iustus es, et rectum iudicium tuum; ideo zelus, id est, pia indignatio fecit me tabescere ex compassione, quam habui non tantum erga amicos, sed etiam erga inimicos. Ideo, quia obliti sunt uerba tua, unde incurrent iudicium tuum, et hoc non ex me, in quem igniuit  uehementer eloquium tuum ignitum, id est, igne ueritatis accensum. De quo igne dicitur: Ignem ueni mittere in terram, et quid uolo, nisi ut ardeat? Illo igne iste uerius ignitus fuit, quia ad hoc proximos ducere satagebat, quod ipse flagrantissime diligebat, qui dicit: Ignitum eloquium tuum uehementer, et seruus tuus dilexit illud. Pro qua dilectione ego iunior filius habitus sum a fratre meo seniore, id est, a Iudaico populo adolescentulus, id est, insipidus et paruus; et etiam contemptus, id est, contemptibilis omnibus. uel ita: Per quam dilectionem sum ego adolescentulus, id est, in fide renouatus, id est, contemptus ab omnibus. Et tamen ego non feci quod frater meus senior fecit, quia ille uolens iustitiam suam statuere, et iustitie Dei non esse subiectus, iustificationes tuas est oblitus. Ego autem non sum oblitus iustificationes tuas. Et merito, quia iustitia tua est iustitia producens in eternum; illorum autem iustitia est in lauandis urceolis et ceteris talibus. Et lex tua non umbra, sicut  lex illorum, sed ueritas. Pro qua lege custodita tribulatio exterius et angustia interius inuenerunt me, id est, oppresserunt me; et tamen mandata tua meditatio mea est, scilicet, ut illos a quibus opprimebar diligerem. Seuiant ergo quantum uelint, et persequantur, dum tamen mandata non deserantur, sed propter ipsa mandata illi qui seuiunt diliguntur. Mandata tua, inquam, meditatio mea est. Et merito, quia testimonia tua in eternum mandata sunt, non solum equa, sed etiam equitas, et equos faciunt ipsa, dico, ducentia in eternum. Et ideo da mihi in ipsis uerum intellectum, scilicet, ut intelligam quam sit contemnendum quod ab inimicis potest auferri; et quod etiam pro ipsis sit moriendum, et sic moriendo uiuam in regione uiuorum. uel uiuam uitam in tribulationibus finiendo, ut sic semper uiuam. Ab illo enim semper uiuitur, a quo in tribulationibus uita finitur.



Coph, uocatio.



EXPLANATIO.


Nonam decimam litteram ingreditur reuerendissimus chorus, in qua iuxta nomen eius in toto corde suo clamat ad Dominum iustificationes eius sedulus exquirens, et in uerbo illius anticipata confessione gauisus, adiiciensque se cognouisse testimonia Domini in eternum esse fundata.



COMMENTARIUS.

Clamaui in toto corde. Quasi dicat: Merito debes mihi dare intellectum, quia ego quesiui sicut querendus es, quia clamaui in toto corde. Multi enim clamant ore, et non corde, et inanis est clamor eorum. Multi etiamsi tacent ore, et clamant corde, et horum clamor homines quidem latere potest, Deum autem latere non potest. Est autem clamor cordis ualida intentio cogitationis, qui est in oratione, exprimitur magnus desiderantis affectus, ut non desperetur effectus. Tunc uere toto corde clamant, quoniam  aliunde non cogitant. Et he cogitationes mee sunt multis, crebre sunt paucis, quia a solis fidelibus sic clamant, ut aliunde non cogitetur. Quod iste profitetur, dicens: Clamaui in toto corde, et ideo, Domine, exaudi me, ut ego exauditus requiram iustificationes tuas magis et magis, non ad sciendum, sed ad faciendum. Clamaui, dico, ad te, et ideo saluum me fac dando perseuerantiam, ne per infirmitatem te negem. Non est enim salus, ubi succumbit infirmitas, et deseritur ueritas. Saluum me fac, inquam, ut custodiam mandata tua. Et debes saluum facere, quia preueni faciem tuam in confessionem in maturitate, id est, in consedulitate. Quod tractum est a uicinis, habentibus poma communia, quorum quisque sedulus est anticipare alios in collectione pomorum. uel si in accipitur non appositum, potest esse uox illorum fidelium qui sub lege erant, et tamen Dominum in carne uenturum per spiritum preuidebant, et illi se conformabant. Immaturum tempus  erat, quoniam adhuc lege premebantur, et nondum gratia iuuabantur, quia sancti patriarche et prophete adhuc Dominum quasi in tenebris exspectabant, per quem gratia, ut saluarentur, ministratur. In hoc immaturo tempore plurimi preuenerunt faciem eius in confessione, non credentes per legem iustificari, sed per gratiam Domini, et sic clamauerunt ad eum, quia in uerbis et in promissionibus eius supersperauerunt. uel immaturum tempus potest accipi hoc tempus tribulationis et laboris, et totius miserie, quantum ad illud tempus in quo Deus absterget omnem lacrymam ab oculis sanctorum, quia hic in spe tantum gaudendum, ibi in re recipiendum. Ideoque hic est donandum, in uerbis Domini supersperandum. Potest et aliter adhuc dici, ut insit appositio, non compositio, sicut in prima sententia est dictum. Presens enim tempus, quod immaturum est, maturum etiam alio respectu dici potest, uidelicet, quia nunc fletus prodest, et penitentia fructuosa  est; immaturum uero tempus erit tempus extremi iudicii, quoniam etiam tunc erit penitentia, sed infructuosa, quanto dicent impii: Nos insensati estimabamus uitam illorum insaniam, et finem illorum sine honore. Ecce quomodo computati sunt, quomodo inter filios Dei, etc. Et ideo est in hac maturitate temporis confitendum et clamandum ad Dominum, et in uerbis eius supersperandum. Unde qui in hac maturitate temporis uenerit, et pulsauerit, confestim aperietur ei.

Preuenerunt oculi mei. Ideo manifestioribus uerbis dicit: Oculi ad te, subauditur in tempore, preuenerunt te in diluculo, id est, in sedulitate. Unde alibi: Anticipauerunt uigilias oculi mei, uel oculi mei, intendentes ad te, preuenerunt per lacrymas cordis compunctionem diluculum illud futurum, quoniam reuelabuntur abscondita cordis tenebrarum, et manifestata consilia cordium. uel si pars illa fidelium loquitur, que sub lege fuit, possumus accipere diluculum  diem Incarnationis Domini, quoniam ipse unigenitus Dei Filius, quasi sol uerus radio sui omnem depulit ueritatis errorem: hunc diem preuenerunt plurimi sperando, et in fide bene operando. Et illi tales dicere possunt: Oculi mei ad te intenti preuenerunt diluculum, adhuc ut mediter eloquia tua non ad sciendum, sed ad faciendum: ergo, Domine, uocem meam, id est, uocem cordis audi non secundum meritum, sed secundum misericordiam tuam, id est, ita ut impendas mihi misericordiam, et deinde uiuifica me per iudicium: prius roganda est misericordia, ne grauemur iudicio, quia prius immisericorditer aufert Deus a peccatoribus, quibus prius iudicium dabit uitam. Quod iste attendens dicit: Secundum iudicium tuum uiuifica me. Et opus est, ut uiuifices me interius, quia sunt qui mortificent me exterius. Nam persequentes appropinquauerunt mihi. Satis enim appropinquauerunt, qui carnem tuam dilaniant. Et appropinquantes mihi, appropinquauerunt mihi iniquitati. Quanto magis enim aliquis iustos prosequitur,  tanto iniquior deputatur. Et sic longe facti sunt a lege tua, que precipit etiam inimicos diligere, uel a me seruante tuam legem longe facti sunt, licet appropinquare uiderentur.

Prope es. Quasi dicat: Persequentes quidem appropinquant exterius, tu autem, Domine, prope es tu interius. Et omnes uie tue, id est, omnia flagella tua, que sunt ueritas, quia nullum sine causa flagellas. Dicitur alibi: Uniuerse uie Domini misericordia et ueritas. Et hic quod omnes uie tue sint ueritas, quod uidetur esse contrarium, sed non est, quia in bonis utrumque in uiis Domini est, scilicet misericordia et ueritas, quia et iudicando subuenit, et miserando exhibet, quod promisit. In malis uero et in omnibus flagellandis uie Domini sunt tantum ueritas, quia, ut supra diximus, nullum sine causa flagellat. Et hoc, quasi dicat: Quod omnes uie tue sint ueritas, cognoui de testimoniis tuis, uel per precepta tua in initio, id est, in primis iustis: alioquin  enim Abel et Iob, et alios iustos primitiuos, non flagellas, nisi flagella tua ueritas essent. Nec putet aliquis iniuste factum esse, quod Abel martyrizatus est. Sic enim, si quid peccatum luit temporaliter, fit, ne puniretur eternaliter.



Res, caput.



EXPLANATIO.

Ecce iam uicesimam litteram populus uitiorum uictor ingreditur, in qua se petit uiuificari, quoniam mandata Domini summo studio requisiuit: longe a peccatoribus salutem commemorans, quia similia non fecerunt. Principium quoque uerborum Domini testatur esse ueritatem. Et hoc est caput, quod littera presens ostendit.



COMMENTARIUS.

uide humilitatem meam et eripe me. Humilitas tribus modis hic accipi potest, scilicet uel pro humilitate  illa, quam quisque fidelis debet exhibere infirmitatem suam agnoscendo, et tamen de se presumendo, uel pro tribulatione et deiectione illata a persecutoribus, uel pro humiliatione facta in primo parente. Et hoc est dicere: Prope, inquam, esto, Domine, et uide humilitatem meam, hoc pre oculis habe, quod ego me humilio, et eripe me ab elatione, ut possim humiliari: quia ego non sum oblitus legem tuam. Illam scilicet, que immutabiliter fixa est apud te, quod omnis qui se exaltat, humiliatur: et qui se humiliat, exaltatur. Et ideo, Domine, iudicium hoc secundum quod iudicio me esse humiliandum, iudica faciendo esse meum, id est, mihi utile et statorium, et redime me ab elatione, et demum uiuifica me propter eloquium tuum: hoc eloquium pertinet ad legem illam, quam oblitus non est, ut se exaltandus humiliaret: ipsa autem iustificatio est exaltatio. Quid enim aliud est iustorum exaltatio, quam uita eterna? Ad quam quia peccatores non perueniunt, ideo subdit: Longe a peccatoribus salus. Et merito, quia iustificationes  tuas non exquisierunt. Et quasi ab eo quereretur: Quis te discreuit sic, ut tibi proprie sit salus, que longe est a peccatoribus? Nonne hoc, quia iustificationes Dei exquisiui, quas illi neglexerunt? Iste uero attendens hanc exquisitionem ex sola Dei misericordia esse, subdit: Misericordie tue multe, Domine. Quasi dicat: A peccatoribus quidem longe est salus, quia iustificationes tuas non exquisierunt. Multe autem misericordie tue, Domine, sunt erga exquirentes, quia uocas, peccata condonas, et iustificas. Et ideo, Domine, uiuifica me secundum iudicium tuum, quod tu facis, scilicet quod non sit sine misericordia, qui exhibet misericordiam, uel qui dixisti: Ego diligentes me diligo. Et opus est  ut iustifices me, quia non desunt urgentes me in mortem. Multi enim sunt, qui persequuntur me exterius, et tribulant me interius. Ego tamen non declinaui a testimoniis tuis. Nec mihi suffecit in me ipso esse bonum, sed potius uolui alios esse bonos; quia  uidi preuaricantes, et tabescebam zelo bono, non ex liuore, sed ex amore proueniente: quia eloquia tua non custodierunt, ergo, Domine, uide in me, id est, misericordiam mihi exhibe: quoniam mandata tua, Domine, hoc est, non timore pene, sed amore iustitie, quantum potui, impleui. Et ideo, Domine, iustifica me uita uera, non in merito meo, sed in misericordia tua. Cantatio est proficientis, cum hic uiuitur. Et merito dilexi tua mandata, quia ueritas est principium uerborum tuorum, id est, uerba tua a ueritate, quia a te, qui ueritas es, procedunt. Et ideo sunt uera, id est, neminem fallentia, prenunciantia uitam pio, et penam reo. Et hoc immutabiliter, quia omnia iudicia iustitie tue sunt in eternum. Unde alibi: uerbum Domini manet in eternum. Aliter: uide, Domine, humilitatem meam, id est, attende tribulationem et deiectionem, quomodo patior a persecutoribus, et eripe me ab humilitate hac, non ut tribulatione caream, sed ut in ipsa non deficiam;  quia ego non sum oblitus legem tuam, scilicet que iubet etiam inimicos diligere, et animam pro fratribus ponere. Et quia legem oblitus non sum, ergo, Domine, iudica hoc iudicium meum, id est, hoc flagellum meum, ut sit mihi ad profectum. Et redime me, ne pressuris urgentibus deficiam, et me mortificatum exterius, uiuifica interius, propter eloquium tuum custoditum. Nam mortificantur alii propter non custoditum, hoc equipollenter ponit, dicens: Longe a peccatoribus salus, quia iustificationes tuas non exquisiuerunt. Circa autem exquirentes misericordie tue multe sunt, ut prius. Aliter. uide, Domine, humilitatem meam, id est, attende mortalitatem et passibilitatem meam, in quam per primum parentem humiliatus sum: et eripe me, ne in hac humilitate deficiam, quod facere debes, quia ego non sum oblitus legem tuam, id est, precepta tua sicut illi primi fecerunt. Et tu, Domine, qui iudicium illorum superborum iudicasti in morte, iudica iudicium mei humilis  in saluatione. Et redime me a mortalitate et passibilitate, uiuificando me uita uera non propter meritum, sed propter eloquium, id est, promissum tuum, uel propter precepta tua custodita. Et opus est, ut me uiuifices, quia in primis parentibus mortificatus sum. Nam salus, id est, uita uera facta est longe a peccatoribus, et ab eorum imitatoribus. Quia iustificationes tuas non exquisierunt. Ne autem omnes in Adam perirent, misisti misericordem tuum, et per ipsum multe misericordie sunt exhibite: scilicet uocatio, iustificatio, et peccatorum remissio, et ideo uiuifica me. uidi preuaricantes, id est, attende qua pena mulctati sunt preuaricatores primi, et tabescebam pre timore. Quia eloquia tua non custodierunt. Et tu, Domine, qui ab illis te auertisti, uide me per respectum misericordie. Quoniam ego mandata tua dilexi. Et sicut illos mortificasti in ira, ita uiuifica me in tua misericordia. uersus sequens non mutatur.



 Sin, dentes.



EXPLANATIO.

uicesimam primam litteram sanctorum cetus ingreditur, in qua persecutiones seuientium caritate Domini sibi dicit esse gratissimas: septies quoque in die laudes Domino dixisse, cui etiam suas uias notas esse profitetur. Dentes autem quos huius littere nomen exprimit, uel sanctorum intellige, qui Dominum laudent, uel persecutorum. De quibus dicitur: Filii hominum, dentes eorum arma et sagitte.



COMMENTARIUS.

Principes persecuti sunt. Quasi dicat: uiuifica me in tua misericordia, quia principes persecuti sunt me in sua nequitia, uel ita: Mandata tua dilexi. Propterea me persecuti sunt principes, ut traderent in mortem, et hoc gratis. Nusquam enim sancti debita reddere principibus prohibuerunt: quia etiam Dominus totius humilitatis et iustitie exemplum, et pro Petro  regium soluit tributum, drachmam scilicet acceptam de ore piscis, et in Euangelio precipit: Reddite que sunt Cesaris, Cesari; et que sunt Dei, Deo. Ioannes etiam preco eius, interrogatus a militibus quid pro eterna uita facere deberent, non dixit eis: Soluite cingulum, deponite arma, et deserite Dominum, sed dixit: Neminem concusseritis, nemini calumniam feceritis, sed stipendiis uestris contenti sitis. Paulus etiam miles egregius dixit: Omnis anima sublimioribus potestatibus subdita sit. Et item: Omnibus reddite debita; cui tributum, tributum; cui uectigal, uectigal; cui timorem, timorem; cui honorem, honorem. Nemini quidquam debeatis, nisi ut inuicem diligatis. Ecce manifestum est, quia gratis, id est, sine causa, principes et mali doctores sanctos persecuti sunt. Quod hic dicitur: Principes persecuti sunt me gratis. Et tamen cor meum non formidauit a uerbis illorum, sed a uerbis tuis. uerba illorum erant: Occido, proscribo, membra dilanio, et similia; uerba autem eius  sunt: Nolite timere eos qui corpus occidunt, animam occidere non possunt; sed potius timete eum qui potest et animam et corpus perdere in gehennam, et similia. Ad huiusmodi uerba tantum cor istius formidauit, uel ideo quod persecutorem seuientem contempsit, et diabolum seductorem deuicit.

Letabor ego super. Quasi dicat: Ad uerba tua formidaui, unde letabor ego super eloquia tua, id est, factus superior per eloquia tua, quia perficiam ea ex dilectione. Quia enim timore pene, non amore iustitie mandata perficiuntur, non superest, sed infra. Letabor, inquam, in tantum, sicut cupidus aliquis, qui spolia multa inuenit, letatur.

Iniquitatem odio habui. Dixit: Persecuti sunt me gratis, et uere gratis, quia nichil in eos peccaui.



Tau, signum uel consummatio.



EXPLANATIO.

Ad uigesimam secundam litteram, Domino iuuante,  peruentum est, in qua sanctorum chorus, quantum ad finem psalmi, uicinus est, tantum se Christo desiderat proximari. Totum enim ad aduentum Domini Saluatoris, quem fidelium deuotio ineffabili desiderio sustinebat, ut ouem perditam reuocare pietatis sue munere dignaretur. Ipse ergo est nobis cunctarum consummatio uirtutum, quia quicunque eum uidere meruerimus, nil ultra querere opus habemus. Ipsius est signum, quem redempti canimus: Signatum est super nos lumen uultus tui, Domine. . . . . . . . . . . . . . . . . . . . . . . . . . . . . . . . . . . . . . . . .



IN PSALMUM CXIX. Canticum Graduum.



ARGUMENTUM.

Sub persona Dauid canitur, quando Saulis persecutionibus exsultabat. Aliter, uox Christi ad patrem de Iudeis.



EXPLANATIO.

 Cantica graduum, cantica ascensionum sunt, unde in Greco significantius dicitur: , quod tantum ad superna tendunt: ueluti si aliquis in foueam ceciderit, et ponatur scala, unde ascendendi capiat facultatem. In foueam itaque captiuitatis cum populus Isreliticus deuenisset, cum tribularetur, clamauit ad Dominum, et exauditus est, in patriamque reductus est, ita ut urbe temploque restaurato diceret: Ecce nunc benedicite Dominum, omnes serui Domini, qui statis in domo Domini. Quo exemplo, qui in peccati foueam cecidit, gradibus humilitatis, quibus superna repetat, opus habet. Qui bene gradus quindecim uel in Psalterio descripti, uel in templo Salomonis compositi esse perhibentur: ut significent nos per hebdomadam legis et ogdoadem Dominice resurrectionis ad superna posse resurgere, nec alias mundi principem euadi, nisi requies anime post carnem quasi in septima etate, et resurrectio carnis in finem, quasi in octauo creatur. Propter hos quindecim gradus, id est, utriusque Testamenti  scientiam aqua diluuii, qua concaua uallium et planitiem camporum in immensum excesserat, altissimos montes, quindecim cubitis transcendisse narratur: quia fides Ecclesie, que baptismi unda sacratur, cum gentiles mores facile superet, tum philosophorum summa ingenia uirtutis culmine deuincit: quia et in hoc seculo recte uidere, et in futuro uitam anime perpetuam cum corporis resurrectione credere, sperare et diligere nouit. Per totum psalmum propheta loquitur. In prima parte clamat ad Dominum, ut liberetur a labiis iniquis, et a lingua dolosa. Secunda uehementer affligitur, qui in hac uita diutius commorans, aliena uitia sustinenda, malorum permixtione pregrauatur.



COMMENTARIUS.

Ad Dominum cum tribularer. Canticum graduum. Legitur quod ad templum illud, quod Salomon ad honorem Domini edificauerat, quindecim gradibus ascendebatur, quod non uacat a mysterio. Templum enim illud prefigurabat templum illud, quod in celesti  Ierusalem edificat Dominus ex uiuis lapidibus, ad quod quasi quindecim gradibus ascenditur. Quindecim enim numerus est, et constat ex septenario et octonario. Septenarius uero, ut sepe iam diximus, hec terrena significat, que uoluuntur septenario numero, quibus spretis et contemptis ascenditur ad templum Domini per octonarium numerum, id est, per celestia, que per octo beatitudines acquiruntur. uel quia sunt septem criminalia uitia, possunt intelligi per septenarium numerum, que quisque debet contemnere qui ad templum Domini uult ascendere. Quomodo ergo debet ascendere per octo beatitudines, que intelliguntur per octonarium numerum. Et quia si quindecim psalmi, qui sequuntur, ad ascensionem nos inuitant: ideo omnes sub eodem titulo prenotati sunt, Canticum uidelicet graduum, quod Grece dicitur , quod interpretatur ascensum, sicut descensum. Gradus sunt descendentium et ascendentium. Gradus  isti, qui in istis psalmis notantur, ascendentes significant. Intelligamus ergo psalmum istum tanquam ascensum, et non queramus ascendere corporalibus passibus, sed spiritualibus affectionibus. Unde in alio psalmo: Ascensiones in corde suo disposuit in ualle plorationis, in locum quem posuit. Dixit ascensiones in corde posuit, et unde esset ascendendum notauit. A ualle plorationis, et quia ascendendum ad aliud ineffabile, ad aliud inintelligibile bonum, quod nec oculus uidit, nec auris audiuit, nec in cor hominis ascendit; et ideo cum explicare non possit Propheta, indeterminate dimisit, et dixit: In locum quem posuit. uallis autem plorationis humilitatem significat, sicut mons celsitudinem. Est enim mons quo ascendamus, quedam spiritualis celsitudo: et quis est iste mons celsitudinis, nisi Dominus noster iehsu Christus, qui patiendo fecit se conuallem plorationis, et in se manendo montem celsitudinis? Et quomodo uallis sit plorationis, audiamus: uerbum caro factum est, et habitauit  in nobis. Et quomodo uallis plorationis? Saturatus est opprobriis, captus, ligatus, colaphizatus, consputus, spinis coronatus, crucifixus, aceto potatus, lancea perforatus, sic factus est uallis plorationis. Est autem mons celsitudinis, quia in principio erat uerbum, et Deus erat uerbum. Sic enim descendit ad te, ut maneret in se: descendit ad nos, ut esset uallis plorationis. Mansit in se, ut esset mons celsitudinis. Hinc ergo est ascendendum, illuc eius exemplo ad ipsius diuinitatem: exemplum enim sese fecit nobis humiliando se. Nam qui nolebant a conualle plorationis ascendere, depressi sunt ab ipso; prepostere enim uolebant habere ascensum. Altos honores cogitabant, humilitatis uiam non attendebant. Unde matri duorum discipulorum petenti, ut unus ex filiis suis sederet ad dextram, et alius ad sinistram, responsum est: Potestis bibere calicem quem ego bibiturus sum? Ipsi querebant sublimitatem, et noluerunt in ualle plorationis imitari humilitatem; et ideo responsum est de humilitate:  Potestis bibere calicem quem ego bibiturus sum? Sic enim ab errore reuocabantur, ut attenderent prius esse humiliandum, et postea exaltandum. Cantemus ergo psalmum ascensuri in corde, quia ut nos ascendamus, descensum ad nos est. Nam quia Adam cecidit, ideo Christus descendit. Ille cecidit in superbia, Christus descendit in misericordia. Non autem ipse solus descendit; equidem solus de celo descendit, sed multi imitando eum descenderunt sancti ad nos. Descendit enim Paulus ad nos a secreta habitudine et spirituali intelligentia, ubi arcana audiuit, que non licet homini loqui, condescendendo humane fragilitati, dixit: Lac potum uobis dedi, non escam. Sed cum homo Christianus incipit uelle proficere, patitur linguas aduersantium et detrahentium. Namque dum nondum passus est, non proficit; et qui nondum patitur, nondum proficere conatur. Incipit ergo proficere et ascendere uelle, terrena contemnere, fragilia, temporalia, felicitatem seculi pro nichilo habere,  Deum suum cogitare, lucris non gaudere, damnis non contabescere, omnia sua uelle uendere, et pauperibus distribuere, et Christum sequi. Taliter uero qui uult proficere incipit pati linguas detrahentium, et multa contradicentium, et quam grauis est quasi confidentium, et consulendo a salute retrahentium. Nam qui consulit, ad salutem confidit. Quia ergo talis habet pallium consulentis, et uenenum perimentis, eius lingua dicitur dolosa, contra quam linguam deprecatur iste Dominum, dicens: Ad Dominum cum tribularer. Tribulatur quisque, quando ad celestia suspirat, et terrenas cogitationes uel delectationes uiles deputat. Nam qui in istis delectatur, non tribulatur, quod dicit: Cum tribularer, id est, dum miserias meas attendi, clamaui ad Dominum, et ipse exaudiebat me, ponendo in gradibus, ut iam uoluntatem haberem proficiendi. Et quoniam uolens proficere multas patitur linguas dissuadentium, rogat iste a talibus liberari dicens: Domine, libera animam  meam a labiis iniquis, et lingua dolosa. Labia iniqua sunt labia hominum, fideles ab optima uita reuocantium, quia sunt plurimi, qui cum uiderint alios uelle proficere, dehortantur eos, ne hoc faciant. Dicunt enim illam uitam esse arduam, in qua uix aliquis potest perseuerare: proponunt sibi etiam multos qui hanc uitam inceperunt, et non perseuerauerunt, quibus talibus cum non acquiesceret anima, quia iam non auderet aperte blasphemare uitam illam, quia ubique subuenit et recipitur euangelica auctoritas, dolo aggrediuntur eum, dicentes non opus esse aliam uitam ducere, quia tutum est sibi sic uiuere; et sic lingua que prius fuit iniqua, facta est dolosa, habens sub se pallium consulendi, uenenum nocendi, habens imaginem consulentis, et perniciem nocentis. A tali lingua rogat iste liberari, quasi se ipsum interrogans: O anima, quid detur tibi, id est, quid necesse est ut tibi uidetur, aut apponatur tibi ad linguam dolosam? subdit, euincendam et euadendam.  Ecce quid detur tibi? Dentur tibi sagitte potentes acute, et apponantur tibi carbones desolatorii. Acute sagitte sunt uerba euangelica, corda hominum transfigentia, uetustatem perimentia, amorem innouationis generantia. He sagitte sunt potentis sagittarii, Domini, scilicet, longe mittentis sagittas suas quia in omnem terram exiuit sonus eorum. His sagittis scit Dominus pulchre sagittare, quia interficit quod male fuit edificatum, et reparat nouum templum. Sed quia dura sunt que precipiunt uerba euangelica, dicunt enim: uade et uende omnia que habes, et da pauperibus, necesse est ut sagitte dentur cum carbonibus desolatoriis, id est, cum exemplis sanctorum Patrum qui ea compleuerunt, qui prius etiam fuerunt carbones desolatorii, in uetustate exstincti uiuentes, sed reuixerunt nouitatem induentes. Hoc modo quisque commode attrahitur ad bonam uitam, si post precepta euangelica ad corruptionem uita sanctorum inducitur. Nam facilius quisque studet imitari quod ab alio uidet fieri. uel aliter: Sagitte  potentis acute cum carbonibus desolatoriis, id est, desolantibus nos, ne in terrenis istis delectemur. Unde alia translatio: Cum carbonibus deuastatoriis, id est, quia sancti Patres deuastant in nobis cupiditatem terrenorum, id est, excitant in nobis amorem celestium.

Heu mihi! quia incolatus meus. Ecce iam data consolatione ad linguam dolosam reuincendam, ingemiscendum est adhuc, quia quandiu in corpore ingemiscimus, peregrinamur a Domino, quia inter filios Babylonie uersamur, quod dicit: Heu mihi! quia incolatus meus prolongatus est, id est, peregrinatio mea nimis prolongata est. Incola enim, qui alienam terram incolit, quasi peregrinatur, uelut omnes qui hic non habent manentem ciuitatem, sed futuram inquirunt: Heu mihi! quia incolatus meus prolongatus est, et hoc ideo, quia habitaui cum habitantibus Cedar, id est, cum his qui in tenebris habent obscuratum intellectum. Cedar est locus ubi Agar eiecta cum  filio suo Ismele fixit tentorium, et interpretatur Cedar tenebre, quia omnes imitatores Ismelis, mundi, uidelicet, amatores, in tenebris conuersantur, quod dicit iste: Habitaui cum habitantibus Cedar. Et ne hanc peregrinationem intelligeremus tantum esse corporis, sed etiam anime, subiungit: Multum incola fuit anima mea, quia cum his, qui oderunt pacem, eram pacificus, id est, pacem ferens, quia cum illi loquebantur de bello, ego de pace uera. Et impugnabant me gratis, quia cum ego eos amarem, illi me odio habebant. uel aliter legi potest superius, ubi rogauit liberari de labiis iniquis, et a lingua dolosa, et quasi responderet Dominus sic: Quid uis ut detur tibi? aut quid uis ut apponatur tibi ad linguam dolosam? Ecce quid dabitur: Sagitte potentis acute cum carbonibus desolatoriis. Cetera non mutantur.



IN PSALMUM CXX. Canticum Graduum.



ARGUMENTUM.

Predicatio uel institutio supplicationis, que populo in Babylone posito conueniat. Aliter psalmi graduum dicuntur, quia in ascensu templi canebantur singuli psalmi per singulos gradus. Aliter, uox Ecclesie ad apostolos.



EXPLANATIO.

Primo in tribulatione positus propheta ad exemplum Publicani illius, qui, tunso pectore, oculos eleuare non audebat ad celum, liberari se petit a labiis iniquis et a lingua dolosa. Nunc autem respirans ad secundum gradum, oculos leuauit ad montes, ad intercessores utique sanctos, quorum suffragio munera mereretur. Hoc enim ex persona sua loquitur propheta, qui tamen et ipse mons erat, et patriarcha mirabilis; sed ideo per istos gradus competenter ascendisse se retulit, ut nobis  ignorantibus celestium uirtutum genera distincta narratione monstraret. Propheta, ut diximus, ad celestem Ierusalem conscendens, primo membro ad sanctorum merita eleuasse se dicit oculos, ut eorum precibus iuuaretur, ne mens illius hostili impugnatione succumberet. Secundo ordine indubitanter sibi promittit, quod se integre nouerat postulasse, docens ut quoties bona fixa corde petimus, concedi nobis sine dubietate credamus.



COMMENTARIUS.

Eleuaui oculos meos. Canticum graduum. Iterum spiritus iste admonet nos, ut ascendamus , quia qui incipit uelle ascendendo proficere, eius opus est ut proponat sibi exemplum sanctos Patres, ut eorum exemplo magis proficiat ascendendo. uel ut ille, qui dicit: Leuaui oculos meos in montes, id est, sanctos prophetas et patriarchas, attendendo excellentiam uite eorum. Unde, id est, a quibus, ueniet auxilium mihi, quia  eorum exemplo commouebor ascendere. Sed licet auxilium sumendum mihi sit ab eis, tamen principaliter auxilium capiendum est mihi a Domino, qui fecit celum in maioribus, et alios terram. Unde illud: Neque qui plantat, neque qui rigat, aliquid est, sed qui incrementum dat, Deus.

Non det in commotionem. Quasi dicat: Quandoquidem principale mihi est auxilium a Domino postulandum, ergo non det pedes tuos, id est, affectiones tuas, o anima, in commotionem illam, uidelicet, qua commotus primus cecidit homo in paradiso positus, et qua commotus de celo cecidit angelus, et factus est diabolus.

Non det in commotionem pedem tuum, neque dormitet, qui custodit te. Ad similitudinem negligentis custodis, qui dormiendo negligit illos quos custodire debet. Et quasi anima quereret ubi talem custodem inueniam, qui non dormitet, subiungit:

 Ecce non dormitabit neque dormiet, qui custodit Isrel. Quasi dicat: Quere custodem Isrel. Ipse non dormitabit neque dormiet. Dormitat quisque, quoniam cardinem mortalem portat, dormit quando moritur; sed iustus Isrel, neque dormitabit neque dormiet, quia Christus resurgens iam non moritur, mors illi ultra non dominabitur. Nota quia Isrel est uir uidens Dominum, nunc in spe, quandoque in re uisurus. Sis ergo tu Isrel et Dominus custodiet te, et Dominus protectio tua super manum dexteram tuam, quia protegit fidem tuam, per quam uenturus es ad dexteram Domini; que tua est, quia tibi promissa est. Per manum intelligitur fides, quia fides est potentia, iuxta illud: Dedit eis potestatem filios Dei fieri, his qui credunt in nomine eius, quod iste dicit: Dominus protectio tua super manum dexteram tuam, quia, ab eo protectus, sol non uret te per diem. Sol diuinitatem notat, cuius radio quasi sole illuminatur mens cuiusque. Et quia dies sapientiam notat, per  quam ad diuinitatem ascenditur, unde illud: Dies diei eructat uerbum, maxime opus est unicuique ut protegatur, ne eum urat sol per diem, id est, ne permittat eum diuinitas hec scandalizare in sapientia. Scandalizatur quisque in sapientia, quando Filium, quem per sapientiam equalem Patri intelligere deberet, minorem esse dubitat, quod dicit: Sol per diem non uret te.

Neque luna per noctem. Per lunam uel Christo caro propter defectum mortalitatis et passibilitatis, uel Ecclesia, que est corpus suum, denotatur. Per noctem uero scientia intelligitur, perquam intelliguntur ea que de carne Christi, uel de corpore, que est Ecclesia, intelliguntur. Urit luna quemque per noctem, quando per scientiam quisque de carne Christi, uel de corpore eius intelligit ea que non essent intelligenda. Et ideo opus est ut Dominus protegat quemque, quia si ipse est protector, per diem sol non uret te, neque luna per noctem. Quod ut fiat, Dominus  custodiat te ab omni malo, custodiat animam tuam Dominus, id est, animalitatem tuam, ne ratio uicta animalitate succumbat. Quod ut fiat, Dominus custodiat introitum tuum, ne deficias uidelicet, in tribulationibus, que sunt introitus cuiusque fidelis, et exitum tuum, ne superbias deuictis tribulationibus, quod faciet ex hoc, nunc et usque in seculum.



IN PSALMUM CXXI. Canticum Graduum.



ARGUMENTUM.

Quia in priore psalmo audierat: Dominus custodiat introitum tuum, et exitum tuum, nunc propterea letatum se esse dicit, quod sibi in domo Dei introitus sit repromissus. Aliter, uox Ecclesie ad apostolos.



EXPLANATIO.

Audimus gradum, intelligamus ad altiora conscensum,  sed iste ascensus firmus est, qui, Domino custodiente, seruatur: Ecce iam subleuatur propheta tertio gradu secundis altior factus, et de ipsa letitia principium psalmi sumpsisse declaratur. In prima parte gaudet se propheta commonitum ad supernam Ierusalem esse uenturum, ubi iam sancti secura prosperitate consistunt, et cum Domino misericordia ipsius largiente iudicabunt. Secunda loquitur ad ciues Ierusalem, optans eis abundantiam pacis, quam se dicit caritate fratrum, et Domini amore predicasse.



COMMENTARIUS.

Letatus sum in his que dicta sunt mihi. Sicuti amor animam ad hec terrena concupiscentia inflammat, et quasi in ima precipitat, sic amor sanctus ad superna leuat, et ad eterna desideranda inflammat, ad ea, uidelicet, que non transeunt, sed semper permanent, ad quorum amorem hortatur nos spiritus iste, qui intitulatur Canticum graduum. Gradus uero  sunt ascendentium, non descendentium. Ascendat ergo quisque qui hunc psalmum cantat; et quo ascendat, nisi in celum, ubi angeli sunt ciues nostri, a quibus ciuibus peregrinatur in terra. In peregrinationibus autem suspiramus, in ciuitate gaudebimus. Inuenimus autem et socios in hac peregrinatione, quia iam cognouerunt ipsam ciuitatem, et inuitant ut curramus ad illam; ad hos gaudet iste uenire, qui dicit: Letatus sum in his que dicta sunt mihi ab ipsis montibus. Dixerunt nobis sancti patriarche, apostoli et prophete: Curramus. Curramus, quia in domum Dei ibimus, Curramus, et non fatigabimur, quia illuc ueniemus ubi non lassabimur, quod dicit: Letatus sum in his que dicta sunt mihi ab ipsis montibus. Curramus, curramus, etc. Que domus Domini non est manu facta, sed eterna in celis. Et quasi quereret que est illa domus, dicit Ierusalem, ubi Dominus, qui condidit ipsam ciuitatem, est delicie omnium in ea habitantium. Hic spes, ibi res, ad  quam tanta affectione suspirare debemus, ut dum ad eam tendimus, ex nimia affectione nos ibi esse putemus. Et non mirum, si se habeant currentes ad hanc ciuitatem in uia, quasi ibi sint, dum illi qui tendunt ad temporale festum sic in uia loqui soleant, quasi iam illuc peruenissent; quod iste attendit, qui hic dicit: In domum Domini ibimus. Et non tantum certus sum quod ibimus, sed, illis auditis, in Ierusalem in atriis tuis, id est, in contemplatione tui ornatus, qui per atrium intelligitur, quia atrium est locus ante domum, quod solet ornari, ut uisus illuc uenientis quadam delectatione gaudeat. In qua delectatione. . . . . . . . . . . . . . . . . . . . . . . . . . . . . . . .



AD LECTOREM.

Beda cum historiam, quam Ecclesiasticam uocat, scripserat, iam tum annum agebat 60; a discipulis deinde, licet sepius rogatus, mysteriorum sacrarumque in Psalmis diuinationum recessus cogitans, explicationem  illius libri aggredi nolebat; tamen ut quoquo modo suis satisfaceret, argumenta in singulos psalmos breui confecit. Auditores uero ipsius, cum importuni iterum instarent, tandem eis titulos psalmorum breuissimis explicationibus illustrauit; quibus absolutis, desideriis propriis plus indulgentes, quam preceptoris senium reuerentes, eo uenerabilem uirum adegerunt, ut etiam integros commentarios in psalmos scriberet. Quos quidem omnes morte preuentus, cum iam CXX explicasset, absoluere non potuit, opus tamen inimitabile hoc relinquens. Desiderantur preterea hinc inde quedam in hoc nostro Exemplari, ubi puncta posita sunt; ea, an senis scriptoris intermissione, aut discipulorum collectione neglecta, aut amanuensium incuria deperierint, incertum nobis est.



IN PSALMUM CXXII. Canticum Graduum.



ARGUMENTUM.

 Ex communi omnium persona qui in captiuitatem ducti sunt canitur, libertatem reuersionis a Domino postulandum. Aliter, uox Christi ad Patrem.



EXPLANATIO.

Qui prius ad montes oculos leuauit, nunc ad ipsum Dominum lumina sui cordis erexit. Propheta metuens amittere quod tenebat, et cautus ex ipsa parte, qua creuerat, prima parte perseuerantiam precum deuotus exequitur, ut suscepta munera diuino premio contineret. Secundo Dominum precatur, ut donet ei misericordiam, quia instigatione diaboli ab insultantibus multa patiebatur aduersa, ut quem consortio non poterant, saltem superbis despectionibus macularent.



IN PSALMUM CXXIII. Canticum Graduum Dauid.



ARGUMENTUM.

Etiam sub persona populi iam liberati cantatur,  agentis gratias cum enumeratione malorum, que a Babylone pertulerant. Aliter uox apostolorum.



EXPLANATIO.

Quia gradus istos et una tantum Ecclesia, et innumerabilia eius membra uiritim conscendunt, modo in eis psalmista singulari, modo numero loquitur plurali. Memores sancti confessores, quot pericula Domino miserante uelut impetum torrentis euaserint: primo capite fatentur se de tot erumnis sola Dei misericordia liberatos. Secundo gratias agunt, quia non sunt decepti a persecutoribus, sed uersa uice contritis ipsorum insidiis erepti.



IN PSALMUM CXXIu. Canticum Graduum.



ARGUMENTUM.

Ex persona eorum canitur, qui de captiuitate redeuntes, impugnatores suos, hoc est, finitimas gentes Deo adiuuante, presserunt. Aliter, uox Ecclesie.



EXPLANATIO.


Sexto gradu clamat propheta nobis in Domino confitendum, ne laboremus incassum. Prima commonitione propter populum fidelem confirmat, dicens: Nullatenus commoueri posse, qui in Domino sint confisi, reddens causam, quare peccatores supra sortem iustorum non permittat excrescere. Secundo precatur, ut rectis prosperitas, prauis uindicta proueniat.



IN PSALMUM CXXu. Canticum Graduum.



ARGUMENTUM.

In captiuorum personam canitur, supplicantium pro libertate, atque dicentium, quanta bona, et quanta clara laudatio absolutionem talem secutura sit. Aliter conuertente Domino captiuitatem Sion, hoc est, Ierosolymorum, que prima domum redierat, facti sumus sicut desolati, non dicit consolati. Nondum est enim plena letitia ceteris in captiuitate  positis. Aliter uox apostolorum de impiis Iudeis.



EXPLANATIO.

Post captiuitatem omnium peccatorum uoces beatorum ascendentium ad supernam Ierusalem, quam suauiter offeruntur, ut itinere arduo positi sancto se carmine consolentur. Sanctissimi uiri diuina miseratione liberati, prima parte psalmi gratias agunt, quod de obnixietate seuissima peccatorum in tantam gratiam sunt recepti, ut inter gentes probarentur esse laudabiles. Secunda deprecantur, ut captiuitas eorum commutetur in gaudium, subiungentes mirabilem ueramque sententiam: quia qui seminant in lacrymis, in gaudio metent.



IN PSALMUM CXXuI. Canticum Graduum Salomonis



ARGUMENTUM.

Carmen hoc, licet Salomonis persone constituentis domum Domini congruat, prophetie tamen et  secunde edificationi aptandum est, quam adnitebantur reuersi de Babylone; quia utraque cassa esse, nisi Deo custode et preside niteretur. Aliter uox Christi ad futuram Ecclesiam.



EXPLANATIO.

Ideo psalmus iste Salomonis titulo prenotatur, ut ipse fabricator templi doceat se nichil ualere ad edificationem eius sine Domini auxilio. Mystice autem Salomon, qui pacificus interpretatur, Christum significat. De quo Apostolus ait: Ipse est enim pax nostra, qui fecit utraque unum, id est, circumcisionem et preputium una fide coniunxit. Unde rectissime propter distinctionem testamentorum, Salomonis nomen et hic post septem gradus in capite octo reliquorum, et supra post septuaginta Psalmos in capite octoginta sequentium constat adnotatum. Exsultans propheta, quod noui testamenti gratiam preuidisset in spiritu, nec inde tanto munere presumptio perniciosa subriperet, primo  ingressu docet, ne propriis uiribus aliquid boni applicet, cum omnia in diuina potestate sint posita, nec precurrere uelit tempus Domini ordinatione dispositum. Secundo modo de ipso Domino, deque eius apostolis loquitur, uel quicunque ipsius mandata perficiunt.



IN PSALMUM CXXuII. Canticum Graduum.



ARGUMENTUM.

Reuersos de Babylone docet studere debere uirtutibus, quando irremunerata talis non possit esse deuotio. Aliter, propheta de Christo ad Ecclesiam dicit.



EXPLANATIO.

Quam sit magnificus nonus gradus, numerus ipse declarat, qui trina triplicatione protentus sanctum nobis Trinitatis culmen ostendit. Merito ergo et in tali  gradu et ubique timor Domini nobis commendatur, quibus custos necessarius approbatur. Primo membro propheta sub quibusdam allusionibus enumerat bona timentium, ut animas deuotorum celestis premii calore succendat. Secundo benedicit eos, ut gaudia eterna recipiant ne quis hunc timorem suauissimum pertimescat.



IN PSALMUM CXXuIII. Canticum Graduum.



ARGUMENTUM.

Docet reuersuros de Babylone, et meminisse ueterum bonorum, et pro felicitate presenti gratias referri: ex persona ergo reuertentium formatur oratio. Aliter, uox Ecclesie.



EXPLANATIO.

Quia laborantes in uinea Domini denario regni remunerantur eterni, in decimo gradu tolerantia passionum suadetur, cum crebra Ecclesie commemoratur  afflictio. In prima positione populum monet Isrelem, ut dicat, quod certamina uel insidias a suis pertulerit hostibus, ne quis fidelium de propriis posset desperare pressuris. Secunda inimicis Ecclesie per parabolas imprecatur, quod eis in iudicio futuro nouerat esse uenturum.



IN PSALMUM CXXIX. Canticum Graduum.



ARGUMENTUM.

Sub persona de Babylone canitur, illorum uidelicet qui ibi meritis eminebant. Aliter legendus ad lectionem Ione Prophete.



EXPLANATIO.

In gradu undecimo collocatus propheta penitentie se satisfactione prosternit, quia nec sanctus quisque in carne constitutus, peccata ad integrum cauere potest;  sed et hoc dicendum, quia omne peccatum quasi undenarium est, quia decalogi perfectionem transgreditur. Clamat propheta ad Dominum, ut peccatorum profundo liberaretur beneuolentia boni iudicis de calamitatibus indicatis. Nec mora, ad gratulationis gaudia uenit, ut agnoscerent penitentes, quanta gratia suscipiuntur, quibus tamen uelox medicina prestatur.



IN PSALMUM CXXX. Canticum Graduum Dauid.



ARGUMENTUM.

Hic quoque Psalmus sub sanctorum in captiuitate degentium persona cantatur. Aliter, uox Ecclesie regnantis.



EXPLANATIO.

Post labores penitentie propheta suauia canticorum nobis alimenta transmittit, totum uidelicet hunc psalmum de mansuetudine atque humilitate decantans, ut  quos labor premisse confessionis afflixerat, gloriose deuotionis dulcedo reficiat. Primo ordine propheta exemplo suo humilitatem et mansuetudinem docens, populum utique Christianum penam sibi grauissimam ponit, si mandata Domini non cum summa humilitate susciperet. Secundo conuersus hortatur Isrel iugiter sperare in Domino, quatenus tali spe roboratus cunctas seculi aduersitates tolerare preualeat.



IN PSALMUM CXXXI. Canticum Graduum.



ARGUMENTUM.

Idem argumentum est presentis et octuagesimi octaui psalmi: predicens quippe propheta, que circa populum in Babylone gesta sunt, inducit ipsum populum uelut commonentem Deum, quantam beatus Dauid curam religionis et diuini cultus habuerit, quantumque studium pro templi edificatione susceperit, qualiterque illum uicissim Deus remuneraturum  se dixerit, promissionibus ad gentem eius directis, uel ad eos, qui erant ex eius genere regnaturi. Et quia promissionum talium illa tendebant intentione, ut esset in illa tam imperii populi communis utilitatis, idcirco huiuscemodi propheta psalmos instituit, quibus spem populi nutriat, et credant manentem promissionem, saltem propter fidem captiuitatem esse laxandam, ut et populus solo patrio, et Dauid posteri a uicto instituantur imperio. Aliter propheta ad patrem de Christo dicit.



EXPLANATIO.

Hic gradus incarnationis Dominice sacramenta describit. Dignum enim fuerat, ut post duodenarium apostolorum numerum quasi caput omnium ipse tertius decimus adueniret. Neque enim ille humilis, quia hactenus clamauerat de profundis, subito se in tantam laudem potuisset erigere. Sed Dauid hoc loco Christus intelligendus est. Prima parte propheta Christi uerba refert, quibus Patri promiserit requiem se non alias  sumere, nisi uere religionis affectum humanis cordibus infudisset. Secunda dicit esse cognitum, quod ueraciter fuerat a Christo pollicitum, preces suas adiiciens, ut quam totius mundum saluaturus adueniret. Tertia promissionem a Patre illi factam perhibet esse complendam, ut fructus uteri uirginalis thronum regni sedeat eternum: quatenus Ecclesiam eius benedicat, pauperes pascat, sacerdotes glorificet, et potestatem eius producat, inimicos induat confusione, super eum floreat sanctificatio eterne iustitie.



IN PSALMUM CXXXII. Canticum Graduum.



ARGUMENTUM.

Predicit propheta duas et decem tribus, que prius semper dissidebant, post captiuitatem in unam federandas esse concordiam. Aliter, uox Ecclesie.



EXPLANATIO.

 Post illam precedentis psalmi sanctissimam predicationem, in decimo quarto gradu iam positus propheta populis beatam predicat unitatem, ut qui se Christiana religione constringunt, in una caritatis conuenientia perseuerent. Hic psalmus sicut centesimus decimus sextus diuisionem non recipit: et recte, quia et ille omnes gentes populosque ad unius Domini laudes, et iste ad unitatem fraterne dilectionis hortatur.



IN PSALMUM CXXXIII. Canticum Graduum.



ARGUMENTUM.

Quasi post reditum edificata iam domum studium libertatis. Aliter, uox Ecclesie in futuro.



EXPLANATIO.

Post monita mutue dilectionis, nunc consequenter suadet, ut felix adunatio in laudes Domini flagrantissimo caritatis studio concitetur. Prima parte inuitat  propheta ad benedicendum Dominum, unde plurali numero predictam plebem alloquitur. Deinde populum singulariter benedicit, quia sancta unitas decus est ac uirtus Ecclesie. Libet referre, quemadmodum usque ad supernam Ierusalem gradus isti peruenerint. Primo siquidem gradu seculi designat horrorem, postquam ad uirtutum omnium studia festinatur. Secundo uirtus diuina defensionis exponitur, cui nichil obuiare posse monstratur. Tertio magnum gaudium esse dicitur in Ecclesia Domini pura mente uersari. Quarto inter quaslibet angustias docet constanter de Domino presumendum, donec miseratus exaudiat. Quinto monet ut, liberati periculis, non nobis aliquid, sed omnia Domini uirtutibus applicemus. Sexto montibus solidissimis comparatur confidentia fidelissimi Christiani. Septimo dicitur quam copiosos fructus metant in lacrymis seminantes. Octauo nil permanere dicitur, quod uoluntate propria unusquisque fuerit operatus, sed illa tantum esse firmissima, que auctore Domino construuntur.  Nono timore Domini pronuntiatur homo beatus fieri, et uniuersa illi profutura concedi. Decimo infundit patientiam deuotis, quam per Ecclesie uerba commendat ad Dominum, ut in liberandis hominibus quanta sit diuinitatis potentia sentiatur. Duodecimo uirtus mansuetudinis et humilitatis ostenditur. Tertio decimo sancte Incarnationis promissio, et dictorum ueritas approbatur. Quarto decimo fratribus spiritualibus adunatio predicatur, supra quos benedictio Domini et eterna uita prouenire monstratur. Quinto decimo in laudibus Domini perfecta illa caritas excitatur, supra quam nichil maius dici, nec gloriosius potest inueniri, sicut Apostolus testatur: »Quia Deus caritas est.« Continet hic numerus et hoc sacramentum, ut cum quinque sensus corporei, per quos fragilis humanitas contrahit omne peccatum, beate et indiuidue Trinitatis fuerint uirtute superati, ad quintum decimum gradualium psalmorum nos culmen educat.



IN PSALMUM CXXXIu. Alleluia.



ARGUMENTUM.

Reuersis de Babylone precipitur, ut tam pro ultione hostium quam pro defensione sui gratias referant Redemptori, qui illos multiplici solatiorum genere semper confouerit. Aliter, uox Ecclesie operantibus, quia increpat idola.



EXPLANATIO.

Post gradualium pulcherrimam constructionem, que ad culmen usque perpetue felicitatis euexit, congruo nimis ponitur alleluia, ut laudibus Domini sancta perfruatur Ecclesia, cui tale munus noscitur esse preparatum. Per totum psalmum propheta loquitur. Primo ingressu propter nominis eius potentiam laudes Domino dicit esse soluendas, quia fecit que uoluit magnalia ipsius diuersa commemorans. Secundo, quoniam ueritatis perfecta laus est destruere falsitatem, idolorum cultores sub irrisione redarguit. Tertio diuersos ordines  admonet, ut Dominum laudare non desinant.



IN PSALMUM CXXXu. Alleluia.



ARGUMENTUM.

Ut supra. uox apostolorum ad Synagogas.



EXPLANATIO.

Iterum nobis alleluia dicendum est, gratia quidem semper nouum, sed assidua expositione nouissimum. Hinc psalmus subiectus est, qui per uersus unifines misericordiam Domini nobis sepius inculcat, nec immerito. Nam clementia est eius, quod uiuimus, misericordia quod ualemus. Per uniuersum psalmum propheta loquitur. Prima parte magnificentiam Domini et totius orbis conditionem declarat. Secunda miracula refert que fecerit in Aegypto et gente Iudeorum. Tertia descendit ad Christianos, beneficia Domini consequenter enumerans.



IN PSALMUM CXXXuI. Psalmus Dauid propter Ieremiam.



ARGUMENTUM.

Captiuitas Babylonica prophetatur. Aliter, uox Ecclesie.



EXPLANATIO.

Tripliciter hic psalmus intelligi potest: et de captiuitate, que populo accidit Iudeorum, quando in Babylonem translati sunt, et ibi uariis modis ludificati; et de peccatoribus qui, de Ecclesia iacti, tradantur diaboli potestati; et de superiore captiuitate, qua in primis nostri generis parentibus de paradisi gaudiis in conuallem lacrymarum deuoluti sumus. Populus Hebreorum prima sectione calamitates suas, quas erat in Babylone passurus, enumerat, subiungens inter quaslibet seculi huius angustias nunquam se Ierusalem ullatenus obliuisci, quamuis euertendam esse constaret.  Secunda ad Dominum uerba conuertit, ut memor sit insultantium Ecclesie, beatos asserens qui de corde suo incipientes, malas cogitationes obiiciunt.



IN PSALMUM CXXXuII. Ipsi Dauid.



ARGUMENTUM.

Precedens psalmus querelas captiuitati in Babylone, hic uotum redeuntis populi continet, quantasque gratulationes in terra propria Deo reddere uoluerit exponit. Aliter, uox Christi ad Patrem.



EXPLANATIO.

Ipsi Dauid, ipsi Domino Christo significat, ad quam psalmi istius refertur uniuersa confessio. Per totum psalmum uniuersalis Ecclesia loquitur. Prima narratione beneficia sibi Domini attributa collaudat, postulans in futuris patientiam, ut aduersa mundi eius possint munere sustineri. Secunda deprecatur ut reges  terre Dominum confiteantur excelsum, quoniam in omnibus maiestatis sue miracula dignatur ostendere, orans ne peccatores conuersos despiciat, quos creare dignatus est.



IN PSALMUM CXXXuIII. In finem psalmus Dauid.



ARGUMENTUM.

Ex persona populi fidelis intelligentis Domini potentiam, et quod nulla etiam secreta maiestatem eius fallere possunt, psalmus iste componitur. Aliter, uox Petri apostoli penitentis.



EXPLANATIO.

In finem in Christum dicit, ex cuius persona totus est psalmus iste cantatus. In prima parte Dominus de pausatione et resurrectione sua loquitur, Patri omnes cogitationes suas illi dicens esse notissimas. Secunda potentiam paterne diuinitatis exponit, quia in id quod homo est, nullo loco, nulla longitudine ab eius se possit  abscondere notitia, addens, quoniam ab utero matris sue, ipso protegente, reseruatus est, qui mundi uitia gloriosa sanctitate superauit. Tertia se laudaturum a parte qua subiectus est Patri Dominum profitetur, cuius opera potentia et mirabilia esse iam cognita sunt. Quarta confirmatum asserit beatorum omnium principatum, iubens a se impios obstinatosque discedere, qui tamen nulla erant penitudinis humilitate saluandi.



IN PSALMUM CXXXIX. In finem psalmus Dauid.



ARGUMENTUM.

Ezechias contra Assyrios orat, ne, uidelicet exterorum ui uel fraude superetur. Aliter, uox Christi est.



EXPLANATIO.

Finis legis est Christus ad iustitiam omni credenti,  qui nobis in hoc psalmo, quasi preconis uoce iuxta iter, terribilis, omnipotens, et nimium desiderabilis adueniri predicetur. Per totum psalmum sancta Ecclesia loquitur. Primo membro Dominum deprecatur, ut ab iniquo diabolo eam liberare dignetur, qui multis fraudibus deuotionem populi fidelis conatur euertere. Secundo postulat ne tentatori nequissimo tradatur, quam iam constat aceruis periculis, ipso protegente, liberatam. Tertio, in iudicio futuro uindictam supra eos dicit esse uenturam, qui pauperes eius insanis motibus persequuntur.



IN PSALMUM CXL. Psalmus Dauid.



ARGUMENTUM.

Sub persona Ezechie canitur, penitentiam exercentis, ne contra iram Assyriorum raperetur in iram. Aliter, uox Ecclesie contra hereticos, sicut et supra.



EXPLANATIO.


Supplicat propheta ut inter actus istos mundanos a diuersis liberetur erroribus. Prima sectione propheta Dominum rogat, ut eius audiatur oratio, subiungens a quibus se maxime liberari uelit erroribus. Secunda eligit se a iusto argui, quam a peccatore laudari, supplicans ut custodiatur a laqueis peccatorum, quia nullam se communionem eum eis habere testatur.



IN PSALMUM CXLI. Intellectus Dauid, cum esset in spelunca, oratio.



ARGUMENTUM.

Titulus manifestus est de Dauid. Potest et ab Ezechia obsesso dictus accipi.



EXPLANATIO

Dauid, ob Saulis insidias, profugus, cum in spelunca lateret, orauit, quoniam Dominum Christum in corpore ante passionem suam significabat esse facturum. Nam  cum huic orationi intellectus premittitur, significatur intellexisse Dauid inter angustias, et fuge sue latebras, quid esset Dominus a Iudeis passurus, et quomodo Patrem rogaturus. Prima parte Dominus clamat ad Patrem, nefandos dolos iudicii perfectionis exponens. Secunda liberari se de carcere inferni deprecatur, quoniam omnium sanctorum fides in eius resurrectione pendebat.



IN PSALMUM CXLII.

Psalmus Dauid, quando persequebatur eum Absalom filius eius.



ARGUMENTUM.

Titulus apertus est a Dauid contra Absalom agi. Potest et ab Ezechia contra Sennacherib dictum intelligi.



EXPLANATIO.

Historia quidem hec regum lectione notissima est, Dauid a filio persecutum; que similitudo, ut quidam  uolunt, ad omnem porrigitur Christianum qui peccatis seuientibus tanquam a filiis propriis in mundi istius acerbitate uexatur; sed contra hec penitudo remedialis, quam hic psalmus continet, apponitur. Quamuis propheta multos penitentie psalmos scripserit, tamen quantum compunctione cordis afficitur, ut salubriter examinatus, diuinis mundior appareret aspectibus. Prima itaque deprecatione rogat Dominum Christum, ne cum seruo suo uelit inire iudicium, sed perturbationi sue misericordiam ipsius supplicat subuenire. Secunda uelociter peruenire se petit ad ueniam, ut deductus in uiam ueritatis, ab inimicorum liberetur insidiis.



IN PSALMUM CXLIII. Psalmus Dauid, aduersus Goliath.



ARGUMENTUM.

Hunc quoque psalmum ipse titulus exponit, nec minus etiam Ezechie gratiarum actio pretenditur,  de obsidione et de infirmitate saluati. Aliter, uox Ecclesie aduersus diabolum et satellites eius.



EXPLANATIO.

Bellum istud Dauidicum ad designandum certamen est Domini Christi permissum, ut sicut iste gloriam Goliath, qui reuelatus, siue transmigrans, interpretatur, saxei teli dimicatione prostrauit, ita per petram, quod est Dominus Christus, fortitudo diabolica uinceretur. Post interfectionem Goliath, in prima parte propheta Domino gratias agit peracti belli discrimine se liberatum, deprecans ut cito Domini declaretur aduentus, per quem diabolus uictus est, et spiritualis Isrel liberatus. Secunda in nouo et ueteri Testamenti propheta se Domino psallere promittit, liberatus a pessimis inimicis, qui beatitudinem suam in seculi istius felicitate posuerunt, illos solum beatos esse definiens, quorum est Dominus Deus eorum. Notandum autem quod interfectione Goliath memorata, quasi quidam terminus mundanis est rebus appositus. Neque enim post hunc  aliquid aut de Ecclesie laboribus, aut de amaritudine seculi, aut de tribulatione penitentium, aut de Antichristi abominationes narratur; sed reliqui septem, in magnum mysterium diuinis preconiis aptati, celesti gaudio uidentur esse plenissimi.



IN PSALMUM CXLIu. Laudatio ipsi Dauid.



ARGUMENTUM.

Ex persona canitur populi de captiuitate liberati, admirans Dei potentiam, et agentis gratias beneficiis eius qui omnibus in tribulatione positis subuenire soleat. Aliter, uox Ecclesie ad Christum.



EXPLANATIO

Queri potest quare titulus hic singulariter contineat, Laudatio ipsi Dauid, cum in omnibus psalmis ipsius Dauid, hoc est Domini Christi, gloria predicetur? Sed hic ideo districtior duriorque posita est, qui, completis  omnibus quibus humana ignorantia fuerat instruenda, nunc ad sola precipitur Domini uocare preconia, que laudes, propter futuri seculi Sabbatum  septenario psalmorum numero sunt comprehense. Beati enim, ait, qui habitant in domo tua, Domine, in seculum seculi laudabunt te. Et hic autem psalmus Hebrei alphabeti ordinem per uersuum capita custodit, in quo tamen notandum, quia Nun littera in Hebreis uoluminibus non habetur: sed a Septuaginta interpretibus addita continet hunc uersum, Fidelis Dominus in omnibus sermonibus suis, et sanctus in uniuersis operibus suis. Laudatio Christi, que a Propheta proposita est, tribus narrationibus explicatur. Prima est laudis eius infinita promissio. Secunda dicit laudem Domini nouem modis esse peragendam. Tertia parte quam in secunda de preconio Christi breuiter proposuit, paulo latius atque euidentius explanat, in finem commonens ab omni carne Dominum debere laudari. Prima ergo diuisio continet predicti alphabeti litteras tres, secunda quatuor, tertia quatuordecim



IN PSALMUM CXLu. Alleluia Aggei et Zacarie.



ARGUMENTUM.

Populus de Babylone saluatus, beneficia in se Dei ab initio commemorat. Aliter, uox Christi ad populum.



EXPLANATIO.

Memoriam Dominice laudis, quam precedente titulo latine posuerat, nunc ad cumulum eiusdem laudis Hebrei alleluia uoluit augmentare uocabulo, cupiens propheta laudes Domini ex toto corde decantari. Primo ingressu dicit in hominibus minime confitendum, ne aliquid ab eo peteretur tepide, si et alius crederetur posse prestare. Secundo pronuntiat totam spem in omnipotente Domino reponendam, et cum sit iste Dominus, ex factis suis pulcherrime definitur, ut gentilitas tam frequenti ratione conuicta errores suos fideli  deuotione relinquat.



IN PSALMUM CXLuI. Alleluia.



ARGUMENTUM.

Populus liberatus ad laudandum Deum hortatur. Aliter, uox Ecclesie et apostolorum ad nouellum populum.



EXPLANATIO.

uerba tituli sui subsequens textus exponit, alleluia siquidem significat laudate Dominum. Denique quinta editio psalmi huius initium ita posuit: Laudate iam, id est, Dominum, quia Ia unum ex decem nominibus Dei intelligitur, que Hieronymus ad Marcellam scribens, ita commemorat: Primum nomen est Heli, id est, fortis. Deinde Heloim et Hele, quod utrumque dicitur Deus. Unde geminatum frequenter inuenitur, ut est: Deus, Deus meus, quare me dereliquisti; et, Deus, Deus, ad te de luce uigilo, et his similia. Quartum  Sabaoth, quod est exercituum. Quintum Ielon, quem nos excelsum dicimus. Sextum Eser Eie, quod in Exodo legitur, qui est misit me. Septimum Adonai, quem nos Dominum generaliter appellamus. Octauum Ia, quod Deo tantum applicatur, et in alleluia extrema syllaba sonat. Nonum tetragrammum, quod ineffabile nuncupetur. Decimum Sadai, id est, robustum et sufficientem ad omnia perpetranda. Primo modo hortatur Propheta populum deuotum laudare Dominum, qui humiles erigit, et superborum colla concidit. Secundo alacriter Domino dicit esse psallendum, qui supplicantibus beneficia profutura concedit; quoniam qui de suis uiribus presumunt, ei placere non possent.



IN PSALMUM CXLuII. Alleluia.



ARGUMENTUM.

A speciali gratiarum actione pro reditu ad generalem Dei laudem conuertitur. Aliter, Christi uox ad Ecclesiam.



EXPLANATIO.


Ad consuetum quidem Alleluia reuertimur, sed hoc nullatenus repetere fastidimus, cuius uerbi tantus honor est, ut cum sit in Hebrea lingua reconditum, nullo tamen constat alieno sermone translatum: sed quidquid deditum Diuinitati, dignitatem huius nominis pia deuotione ueneratur. Primo capite propheta Ierusalem, id est, supernam alloquitur ciuitatem, ut secura iam reddita in ciuibus suis, Dominum iugi debeat exsultatione laudare. Secundo mysticis allocutionibus latius enumerat, quanta populo suo pius miserator indulserit. Psalmi isti laudationis Dauid ita dispositi sunt, ut prius de preceptis diuini preconii, post de mundi peruersitate fugienda, tertio de congregatione Ecclesie diceretur. Quarto, qui nunc finitus est, collecte Ierusalem precepit laudes Domini celebrare, que, de mundi, istius diuersis periculis liberata, in eterna requie noscitur constituta. Quapropter choro illi sanctissimo et de mundi partibus aggregato trina subnectet exsultatione  gaudendum, ut in opere sanctissimo Trinitatis gratia ubique fulgeret.



IN PSALMUM CXLuIII. Alleluia.



ARGUMENTUM.

Omnis mundi creatura ad laudandum Deum conuocatur. Aliter uox apostolorum ad populum.



EXPLANATIO.

Propheta per paucarum commemorationem omnes creaturas ad Domini laudes hortatur, rationales et intellectuales per se; intellectu autem uel sensu carentes per illas utique, que opera Domini sapientissima consideratione collaudant. Prima parte celestia hortatur ad laudes. Secunda allegoricis allusionibus terrena commonet ut Dominum deuota mente concelebrent, unam causam probabilem utrisque subiungens, quia dignum est ut creatura suum laudet auctorem.



IN PSALMUM CXLIX. Alleluia.



ARGUMENTUM.

Reuersi de Babylone gratias agere iubentur, quia obsistentes sibi finitimas gentes, Deo adiuuante, deuicerint. Aliter, uox Christi ad fideles de futuro et de resurrectione.



EXPLANATIO.

Hoc nomen in usu habere in omnimodis commonemur, quando et Nouum ueteri Testamento decenter aptatur, et uetus Nouo, ubi Aegypti miracula et maris Rubri beneficia describuntur; Nouo in presenti psalmo, quo canticum nouum Domino cantare iubemur. Prima positione propter canticum nouum Christo Domino diuersis modis dicit esse cantandum, qui de toto orbe terrarum uniuersalem sua pietate construxit. Secunda gaudia sanctorum, uirtutesque describens, uindictam peccantium gloriam dicit esse iustorum, in precedente  psalmo ad preconia Domini omnes hortatus est creaturas. Hic autem distinctius propriusque significauit Isrel, nouum canticum debere cantare, et de proprio Domino letum fieri, qui eum fecit de gentium multitudine congregari. Commemoratur et potestas, que sanctis est in illa iudicatione tribuenda, ut uirtus Domini in eorum gloria possit agnosci.



IN PSALMUM CL. Alleluia.



ARGUMENTUM.

Hortatur propheta tam posteros quam presentes, ut psallendi insistant officiis. Aliter, Christi uox post seculum deuictum in regno suo letantis. Amen.



EXPLANATIO.

Admonetur ciuitas Dei, ut de mundi ambitu congregata Domino laudes, et ore cantet et animo. Psalmus iste leuatus ad illam concordem sanctorum omnium  unitatem, diuisionem habere non debuit; quia totius operis perduxit ad uirtutem inseparabilis Trinitatis: in finem intentio uero eius ipsa est, ut Dominus de sanctorum congregatione laudetur. Amen. Deo laudes.



ARGUMENTUM PSALMI.

Hic psalmus proprie scriptus Dauid extra numerum, quando pugnauit cum Goliath. Quinquagesimus est de penitentia, centesimus de misericordia et iudicio, centesimus quinquagesimus de Dei laude in sanctis eius. Sic enim ad eternam beatamque tendimus uitam; primitus nostra peccata damnando, deinde bene uiuendo, ut post uitam condemnatam malam, et gestam bonam, mereamur eternam. uocati enim, renuntiamus diabolo per penitentiam, ne sub iugo eius remaneamus; iustificati sanamur per misericordiam, ne iudicium timeamus; glorificati transimus in uitam eternam, ubi Dominum sine fine laudemus.





BEDAE PRESBYTERI IN PSALTERIUM ET EIUSDEM uOCABULA EXPOSITIO, ET DE DIAPSALMIS COLLECTIO.


Catalogus diapsalmatum.


XII. Dum confringitur spina.
I. Et aduersus Christum eius. 	Diapsalma de psalmo II.
II. Non est salus illi in Deo eius. 	Diapsal. III.
III. Et exaudiuit me de monte sancto suo. 	Diapsal. aliud.
Iu. Et queritis mendacium. 	Diapsal. Iu.
u. Et in cubilibus uestris compungimini. 	Diapsal. al.
uI. Et gloriam meam in puluerem deducat. 	Diapsal. uII

Canticum diapsalmatis.
uII. Comprehensus est peccator. 	IX.
uIII. Ut sciant gentes, quoniam homines sunt. 	Diapsal. al.
IX. Et holocaustum tuum pingue fiat. 	Diapsal. XIX.
X. Non fraudasti eum. 	Diapsal. XX.
XI. Requirentium faciem Dei Iacob. 	Diapsal. XXIII.

Diapsal. XXXI.
XIII. Et tu remisisti impietatem cordis mei. 	Diapsal. al.
XIu. Redime me a circumdantibus me. 	Diapsal. al.
Xu. Inquirentes autem Dominum non deficiant omni bono. 	Diapsal. XXXIII.
XuI. uerumtamen uniuersa uanitas. 	Diapsal. XXXuIII.
XuII. uerumtamen uane conturbatur. 	Diapsal. al.
XuIII. Et in nomine tuo confitebimur in secula. 	Diapsal. XLIII.
XIX. Conturbati sunt montes in fortitudine eius. 	Diapsal. XLu.
XX. Susceptor noster Deus Iacob. 	Diapsal. al.
XXI. Speciem Iacob quam dilexit. 	Diapsal. XLuI.
XXII. Deus fundauit eam in eternum. 	Diapsal. XLuII.
XXIII. Et postea in ore suo benedicent. 	Diapsal. XLuIII
XXIu. De manu inferi cum acceperit me. 	Diapsal. al.
XXu. Quoniam Deus iudex est. 	Diapsal. XLIX.
XXuI. Et eripiam te, et magnificabis me. 	Diapsal. al.
XXuII. Iniquitatem magis quam loqui equitatem. 	Diapsal. LI.
XXuIII. Et radicem tuam de terra uiuentium. 	Diapsal. al.
XXIX. Non proposuerunt Deum ante conspectum suum. 	Diapsal. LIII.
XXX. Et mansi in solitudine. 	Diapsal. LIu.
XXXI. Et manet in eternum. 	Diapsal. al.
XXXII. Dedit in opprobrium conculcantes me. 	Diapsal. LuI.
XXXIII. Et ipsi inciderunt in eam. 	Diapsal. al.
XXXIu. Non miserearis omnibus qui operantur iniquitatem. 	Diapsal. LuIII.
XXXu. Finium terre. 	Diapsal. al.
XXXuI. Ut fugiant a facie arcus. 	Diapsal. LIX.
XXXuII. Protegam in uelamento alarum tuarum. 	Diapsal. LX.
XXXuIII. Et corde suo maledicebant. 	Diapsal. LXI.
XXXIX. Quia Deus adiutor noster est. 	Diapsal. al.
XL. Psalmum dicant nomini tuo altissimo. 	Diapsal. LXu.
XLI. Non exsultentur in semetipsis. 	Diapsal. al.
XLII. Offeram tibi boues cum hircis. 	Diapsal. al.
XLIII. Et gentes in terra diriges. 	Diapsal. LXuI.
XLIu. Delectentur in letitia. 	Diapsal. LXuII.
XLu. Dum transgredieris in deserto. 	Diapsal. al.
XLuI. Et posteriora dorsi eius in species auri. 	Diapsal. al.
XLuII. Prosperum iter faciet nobis Deus. 	Diapsal. al.
XLuIII. In medio iuuenum tympanistarum. 	Diapsal. al.
XLIX. Regna terre, cantate Deo, psallite Domino. 	Diapsal. al.
L. Et intelligam in nouissima eorum. 	Diapsal. LXXII.
LI. Ego confirmaui columnas eius. 	Diapsal. LXXIu.
LII. Scutum, gladium et bellum. 	Diapsal. LXXu.
LIII. Ut saluos faceret omnes mansuetos terre. 	Diapsal. al.
LIu. Et defecit paulisper spiritus meus. 	Diapsal. LXXuI.
Lu. Aut continebit in ira suam misericordiam. 	Diapsal. al.
LuI. Filios Isrel et Ioseph. 	Diapsal. al.
LuII. Et salui erimus. 	Diapsal. LXXIX.
LuIII. uineam ex Aegypto. 	Diapsal. al.
LIX. Probaui te ad aquas contradictionis. 	Diapsal. LXXX.
LX. Et facies peccantium sumitis. 	Diapsal. LXXXI.
LXI. Facti sunt in susceptione filiis Lot. 	Diapsal. LXXXII.
LXII. In seculum seculi laudabunt te. 	Diapsal. LXXXIII.
LXIII. Auribus percipe, Deus Iacob. 	Diapsal. al.
LXIu. Operuisti omnia peccata eorum. 	Diapsal. LXXXIu.
LXu. Gloriosa dicta sunt de te, ciuitas Dei. 	Diapsal. LXXXuI.
LXuI. Qui fuerunt in ea. 	Diapsal. al.
LXuII. Super me induxisti. 	Diapsal. LXXXuII.
LXuIII. Resuscitabunt et confitebuntur. 	Diapsal. al.
LXIX. Auertis faciem tuam a me. 	Diapsal. al.
LXX. Et edificabo in seculum seculi. 	Diapsal. LXXXuIII.
LXXI. Et testis in celo fidelis. 	Diapsal. al.
LXXII. Perfudisti eum confusione. 	Diapsal. al.
LXXIII. Aut quis eruit animam de manu inferi. 	Diapsal. al.
LXXIu. Et qui tenent eam omnia qui recto sunt corde. 	Diapsal. XCIII.
LXXu. Omnia quecunque uoluit fecit. 	Diapsal. CXIII.
LXXuI. uenenum aspidum sub labiis eorum. 	Diapsal. CXXXIX.
LXXuII. Scandalum posuerunt mihi. 	Diapsal. al.
LXXuIII. Ne unquam exaltentur. 	Diapsal. al.
LXXIX. Anima mea sicut terra sine aqua tibi. 	Diapsal. CXLII.






INTERPRETATIO PSALTERII ARTIS CANTILENAE, uEL SPECIERUM SINGULARUM, uEL NOMINUM QUAE COMMEMORANTUR IN PSALMIS.

 Psalterium est, ut Hieronymus ait, in modum delta littere formati signi, sonora concauitas, obesum  uentrem in superioribus habens, ubi chordarum fila religata disciplinabiliter, plectro percussa, suauissimam  dicuntur reddere cantilenam. Huic cithare positio uidetur esse contraria, dum quod ista in imo continet, illud conuersa uice gestat in capite. Hoc autem genus organi canorum, atque singulare aptatur corpori Domini Saluatoris, quoniam sicut istud de altioribus sonat, sic illud gloriose institutionis superna concelebrat. Hoc apud Hebreos dicitur nablum, ipsum uero psalmum Grecum constat esse uocabulum, quem dictum quidam uolunt , hoc est, a tangendo. Nam et psaltrias citharedas uocamus docto pollice modulationes musicas exprimentes. Psalmus est ex ipso secundo instrumento musico, id est, psalterio modulatio quedam dulcis et canora profunditur.

Canticum est, quando quis libertate proprie uocis utitur, nec loquaci instrumento cuiquam musico consona modulatione sociatur.

Psalmus est hymnus alicuius metri lege compositus, qui, ad similitudinem predicti organi, supernam nobis cognoscitur indicare uirtutem.

 Framea modo contum, modo loricam, modo gladium significat bis acutum. Aliter Arnobius: »Frameam, inquit, humane littere specialiter dicunt lanceam regis. Nos autem frameam generaliter gladium in Scripturis sanctis accipimus.« Cinyra quidem est decem chordis coarctata: hec plectro percutitur; nabla uero, duodecim sonos habens, digitis tangitur.

Cedrus non est utilis nisi succisa fuerit. Nullos enim in sua radice manens proficuos generat fructus, sicut nec elatio.

Hermon paruus mons iuxta Iordanem est positus, sicut ex Deuteronomii lectione cognoscitur. Accipimus, inquit, in tempore terram de manibus duorum regum Amorrheorum, qui erant trans Iordanem a torrente Arnon usque ad montem Hermon.

Myrrha mortem significat, quam pro hominum salute Mediator suscepit.

Gutta que dicitur Ammoniaca, duritias curat aliqua necessitate contractas, que pulchre Incarnationi  Domini comparatur, quia duritiam cordis humani sancta predicatione dissoluit.

Cassia, que a nostris fistula dicitur, redemptio generis humani per aquam baptismatis indicatur, quoniam hoc herbe genus aquosis locis dicitur inueniri. His rebus et odor inest suauis, ut merito sancte Incarnationi et uirtus herbarum et odoris suauitas comparetur. Ebur non ad solas diuitias intelligamus aptatum, sed quoniam elephas cuius hec ossa sunt nimie castitatis asseritur, qui inter quadrupedia et sensu plurimo ualet, et temperanter miscetur femine sue, et coniuge secunda non utitur; hoc pudicis feminis decenter aptatum est.

Hyssopus, quamuis sit herba minima radicibus suis, saxorum fertur uiscera penetrare. Hec et internis hominum sauciatis probatur accommoda, et in libro Leuitico immolato sanguine intincta supra leprosi corpus septies solebat aspergi, significans pretioso sanguine Domini Saluatoris maculas peccatorum  efficaciter esse diluendas. Rhamnus spinarum genus est permolestum, quod prius in herbam mollissimam pubescit; sed ubi adulta etate calluerit, ramusculos producit acuminatos, postea eius sudes durescunt in arboream firmitatem.

Maceria est saxorum sicca constructio, que sine aliquo legamine impense in altum ducta componitur.

Tympanum est quod tenso corio quasi supra duas, ut ita dixerim, metas tibi ab acuta parte copulatas solet resonare percussum, sicut hominum corpus dum pro Domino tribulatione quatitur, ad superna mandata dulcius temperatur.

 Aspidum immane genus est serpentum, quod naturali obstinatione uerba incantantium non perhibetur admittere, quia ne uerba eorum exaudiat, suasque la tebras derelinquat, unam aurem caude sue inflexione dicitur obturare, alteram uero in terram deprimere.

Pellicanus auis Aegyptia est, ciconiis corporis granditate consimilis, que naturali macie semper affecta est, quoniam, sicut physiologi uolunt, tenso intestino per uiscera quidquid escarum accipit, sine aliqua recoctione transmittit. Que non gregatim, ut cetere aues, uolat, sed electatione se solitaria consolatur, quorum genus stagnis inhabitat. Aliud, ut dictum est, in desertis locis secretisque uersatur. Nycticorax Grece dicitur noctis coruus, quem quidam bubonem, quidam noctuam esse dixerunt. Alii magis coruo magnitudine et colore consimilem, quem specialiter in Asie partibus inueniri posse testantur. Istum sicut diei fulgor abscondit, ita aduentus noctis producit, et contra consuetudines  auium tunc magis uigilare et escas querere incipit, quando se in soporem animantia cuncta componunt.

Passer est auis parua, sed non minima sagacitate sollicita, que nec facile laqueis irretitur, nec per ingluuiem uentris escarum ambitione decipitur. Hec propter infirmitatem suam ne aut ipsa a predatore capiatur, aut fetus eius serpentinis deuorentur insidiis, ad domorum fastigia celsa concurrit. Turtur auium castissimus, una tantum copulatione contentus esse narratur.

Frixorium est fasciculum sarmenti aridum, non nisi ad incendium aptum. Fulica, mansueta auis et nigra, anati equidem, minor, sed corporis positione consimilis, qui in stagnis delectabiliter commoratur. Herinacius, quem uocamus ericium, animal est omnino timidum, natura prouidente semper armatum, cuius cutem inuicem setarum sudes acutissime densissimeque communiunt, et refugium habet semper in saxis. Topazion genus est lapidis pretiosum, qui duos fertur habere colores, unum auri purissimi,  et alterum etherea claritate elucentem. Pinguedo rosea uerecundaque puritas, uicinus lapidi chrysopraso magnitudine, uel colore, qui maxime splendet, cum solis splendore percutitur. Quam si polire uelis, obscuras; si nature proprie relinquas, irradiat. Nasci dicitur in insula Topazion, que est prouincie Thebaide. Unde et nomen accipit. Chrystallum est in modum uitri per numerosas hiemes glacies condurata, et in duritiam saxi liquens admodum perducta substantia.

Organum est quasi turris quedam diuersis fistulis fabricata, quibus flatu follium uox copiosissima distinetur, et ut eam modulatio decora componat, linguis quibusdam ligneis ab interiori parte construitur, quas disciplinabiliter magistrorum digiti reprimentes, grandisonam efficiunt et suauissimam cantilenam.

Cymbala sunt ex permistis metallis minime phiale composite, uentricula artificiosa modulatione collise; acutissimum sonum delectabili collatione restituunt.

 Sela uerbum Septuaginta interpretes, Symmachus et Theodotio diapsalma transtulerunt, Aquila uero semper. Et puto aut musici cuiusdam soni esse signaculum, aut certe perpetuitatem eorum que predicta sunt indicare. Ubicunque sela, hoc est, diapsalma, siue semper apponitur, ibi sciamus non tantum ad presens tempus, uerum ad eternum uel que sequuntur, uel que precesserunt pertinere. Hec Hieronym. uerum Augustinus putat ubi diapsalma interponitur, personarum, siue sensuum, fieri permutationem, ut sicut sympsalma Grece uocum adunata copulatio dicitur, ita sit diapsalma uocum rupta continuatio.





ITEM INTERPRETATIO NOMINUM HEBRAEORUM. *

 Abessalon, Pater pacis. Asaph, congregans. Abraham, Pater uidens populum, uel Pater multarum, id est, gentium. Allophyli, alienigene. Aegyptus, tribulatio coangustans. Aethiopia, tenebre, uel ignis.  Arabum Agareni, aduene. Ammon, populus meroris. Assur, dirigens. Abaron, Pater suscitans dolorem. Aaron, mons fortitudinis. Amorrheorum, amarorum. Aleph, mille siue doctrina. Beniamin, filius  dextere. Basan, pinguedo siue brucus; nam quod interpretari solet ignominia, busa dicitur. Babylon, confusio. Belphegor, habens os pellicium. Cades, immutata, uel sancta. Cesion, duritia eorum uel letitia. Cof, uocatio, uel auis, sed melius excussio. Cedar, tenebre uel meror. Chusi, Aethiops uel notabilis, quod ad Saulem pertinet, quia ab humero et sursum eminebat. Yr, omnem populum. Cham, calidus; sed sciendum quod in Hebreo chi, scribitur autem per heth, que duplici aspiratione profertur. Chanaam, motus eorum uel negotiator, aut humilis. Cherubin, scientie multitudo, aut scientie intellectus. Choreb, quod in Hebreo Oreb scribitur, et in tempore ardor siue siccitas, aut coruus uel solitudo. Dauid, fortis manu, siue desiderabilis. Dathan, domum eorum, siue sufficiens donum. Ezraites, semen Dei. Ermon, anathema eius. Endor, oculus, siue fons generationis. Ephrem, frugifer, siue crescens. Ephrata, ubertas. Galaad, aceruus testimonii. Gebal, uallis uetus. Idumea,  terrena, siue sanguinea. Isrel, uir aut mens uidens Deum, sed melius princeps cum Deo. Isaac,  risus, siue gaudium. Ismel, auditio Dei. Iabin, sapiens, uel intelligens. Iacob, supplantator. Ionadab, Domini spontaneus. Iordanis, descensio eorum. Ioseph, augmentum. Iuda, laudatio, siue confessio. Iudea, confitens, aut laudans. Loth, declinans. Manasses, oblitus. Moab, ex patre. Moyses, assumptus. Manna, quid est hoc. Madia, de iudicio. Melchisedech, rex iustitie. Nephtali, latitudo, siue comparatio. Nun, fetus uel piscis, siue sempiternum. Phinees, ori pascens, uel ore requiescens. Pharao, dissipans, siue discooperiens eum. Oreb, siccitas. Og, coaceruans siue absconditus. Sion, arx siue specula. Sichem, humerus. Sina, mandatum uel mensura. Selmon, umbra offendiculi, siue imago fortitudinis. Saba, captiuitas. Selom, auulsio, uel dimissio, siue ubi est ipse. Sisara, gaudii exclusio. Samuel, nomen eius Deus. Seon, germen inutile, siue tentatio lacessens. Tyrus, qui Hebraice dicitur sors, tribulatio, siue angustia. Tanis, mandans humilia. Tabor, ueniens lumen, uel ueniat  lux. Zeb, lupus. Zebee, uictima. Zabulon, habitaculum fortitudinis.





uENERABILIS BEDAE PRESBYTERI Sermo de eo quod legitur in psalmis, Dominus de celo prospexit super filios hominum, ut uideat si est intelligens aut requirens Deum. *



PROLOGUS SEQUENTIS OPUSCULI.


Cum plures clericos in schola constitutos agnoscerem, ad hoc quam maxime uacare, ut litterarum secularium notitiam caperent, que auditores suos studiosissime docent carnalia appetere, pro obtinenda mundi gloria contendere, syllogismorum et argumentorum subtilitates discere, ut quoslibet simplices cum uerbositate huiusmodi circumuentos possint irridere: tractaui et ego litteras illas legere, quibus aliquos ad sacre fidei  normam, ad timoris amorisque diuini curam, ad spiritalis uite puritatem, ad humilitatis et caritatis deuotionem, ad penitentiam malefactorum, emendationemque morum incitarem. Intellexi namque uerum esse quod scriptum est. Diligentibus Deum omnia cooperantur in bonum: quia tam malum quam bonum prodesse potest, his qui diligunt Deum in ueritate. Et bonum quidem, quia satis patet quomodo prosit, pretereo. De malo hoc dicere uolo, quia tribus modis parit profectum his duntaxat qui timent Dominum. Unus quippe modus est, cum Deus aliquos dissolutos, et ad cuncta boni operis studia negligentes uidens, permiserit eos cadere in aliquod crimen, uel periculum grande, ut ex hoc humiliati et afflicti cogantur illum pro necessitatibus suis inuocare. Hoc igitur modo talique malo plures compulsi, ad Dominum sunt conuersi. De qua compulsione et in Euangelio legitur: quia cum homo quidam fecisset cenam magnam, et uocasset multos, qui nolebant uenire: postremo iusserit seruo dicens: Exi in uias et sepes, et compelle intrare. Que compulsio  talis est. Cum enim Dominus noster, qui per illum hominem significatur, plurimos tam ex Iudeis quam ex gentibus et cunctis huius seculi sapientibus uocasset: sed illi suam uolentes iustitiam constituere, iustitie Dei non subiecti, conuertit se ad infirmos et ignobiles, id est, sceleratos quoslibet uocandos, qui pro eo quod peccatis nimiis pressi fiduciam nullam in suis meritis habebant, quasi compulsi ad Dei gratiam festinabant. Seruus autem qui tales uocauit ad cenam, predicator quilibet intelligitur, dicens ad eos: Nisi conuersi fueritis, non intrabitis in regnum celorum. Alter modus est, cum in tribulatione uel tentatione aliqui tanquam aurum in fornace probati, exinde premium celeste adipisci meruerint, iuxta illud: Beatus uir qui suffert tentationem, etc.; in hoc persecutor omnis nolit uelit bonorum profectibus seruit. Quod nimirum in beato Iob satis declaratur. Nam quanto eum nequissimus hostis tentando supplantare studuit, tanto meliorem licet inuitus fecit. Tertius cum peruersorum  studia in contrarium uertentes ea contentione et emulatione fecerimus bona, que illi facere student mala. Quo uidelicet argumento Dominum in Euangelio legimus uti, cum parabolam protulit de homine uillicum habente, qui agnoscens se a uillicatione deiiciendum, prouidit per fraudem que sibi profutura forent post deiectionem. Hanc itaque parabolam non ideo Dominus retulit, ut quemquam incitaret ad fraudem faciendam: sed ut nos doceret, ita prudentes esse in bonis, sicut ille uillicus fuit in malis: bene uidelicet dispensando  omnia que nobis a Deo conceduntur in hoc mundo. Constat autem tam magna huius argumenti causa, ut non solum ex hominibus prauis, sed etiam ex ipso paruitatis auctore queat assumi, si scilicet hoc quod de eo scriptum est: Diabolus circuit, querens quem deuoret, in contrarium uertentes dixerimus: Sicut diabolus circuit querens quem deuoret, ita et nos debemus circuire, querentes quem eripere de ipsius malitia possimus. Cuius etiam argumenti genus in hoc sermonis opusculo imitatus, studui ut sicut multi scholares in litteris secularibus se exercent ad secularis uite amorem: ita et me exercerem in sacris Litteris, in elementis et in cunctis rebus moralibus, que animo occurrebant, eligens inde atque scribens que legentibus profectuosa, et ad edificationem animarum congrua uidebantur.



IN PSALMUM LII. COMMENTARIUS.

Omnipotentis Dei gratia cupiens omnes homines saluare, indicat nobis, fratres karissimi, per Psalmistam,  qualiter nos iugiter inspiciat dicens: Deus de celo prospexit super filios hominum, ut uideat si est intelligens aut requirens Deum. Hec igitur uerba, quamuis sint pauca, precipuam tamen et salubrem doctrinam omnibus exquirentibus Deum in ueritate prebent. Docent namque, quia Deus iugiter respiciat super nos, ut hoc inuestiget si sit inter uos aliquis intelligens aut requirens Deum. In quibus uerbis hoc inprimis est notandum, quod Deus, qui omnia antequam fiant nouit, non ideo nos inspicere dicitur, ut ex habitu uel motu nostro quid in nobis sit, quasi nescius discat: sed ut nos discamus et admoneamur attendere, quam clementer atque subtiliter hoc Deus iugiter in nobis exploret, quid circa salutem nostram nos tractemus, quantamque sollicitudinem non solum pro presentis uite subsidiis impetrandis, sed etiam pro eterna uita obtinenda habeamus. Huiusmodi quippe intentio, primitus ut dixi, in Psalmiste uerbis iam prolatis constat retinenda. Deinde altius considerandum,  quomodo id pro quo Deus nos respicit, aliquatenus implere possimus, id est, ut intelligamus et requiramus Deum. Quidquid enim intelligendum et requirendum est de Deo, interioris hominis studio constat agendum: quia cum uterque sit inuisibilis, et Deus scilicet et noster interior homo, utpote qui ad Dei similitudinem factus est. Uterque etiam inuisibiliter sentit que de altero sentienda, et requirenda sunt, quamuis Deus incomparabiliter excedat. Ille namque per se ipsum omnia nouit, homo autem nec a semetipso, nec sine additamento aliquo quidquam scire ualet. Additamentum uero dico, omnia uisibilia per que instruimur ad inuisibilia intelligenda. Sicut scriptum est: Inuisibilia Dei, per ea que facta sunt, intellecta conspiciuntur. Item additamentum esse dico, illa intelligentie dona, que in nobismetipsis ex Dei gratia iugiter retinemus. Sicut est illud: Quod tibi non uis fieri, alii ne feceris. Nam si alii nichil horum que nobis  fieri nolumus, agere debemus, mala autem nulla nobis agi omnimodo uolumus: mala etiam nulla alii agenda esse apertissime scimus. Qua nimirum sententia scire conuincimur, omnia que aliis exhibere debemus. De quibus postmodum aliqua exempla proferemus. Nunc uero quod instat agamus, dicentes uidelicet tertium additamenti genus, per quod instruimur, intelligere ac requirere Deum. Hoc autem genus in omnibus sacre Scripture libris habetur. In his igitur tribus additamentis omne genus humanum, quod ad intelligibilem duntaxat etatem peruenerit probatur quid de Deo intelligat, et quomodo illum requirat. Sed per duo superius dicta omnes qui librorum sunt ignari, libros uero scientes per omnia probantur. Nunc ergo quia notissimum est, quomodo in libris uisibiliter legatur, qualisque scientia ex his acquiratur, dicendum est tantummodo, qualiter in illis duobus additamentis quasi in libris spiritualiter legere possimus. Liber quippe tam spiritualis quam corporalis dici potest, sicut in  sacra Scriptura, maximeque in Apocalypsi inuenitur. Unde est illud: uidi in dextera sedentis super thronum librum. Qui profecto liber spiritualis credendus est, et quotiescunque spiritualia tractamus, toties in spirituali libro legimus. In quo etiam tanto facilius legere possumus, quanto plus eum in promptu habemus, et nec noctis nec tenebris ullis impediri possumus ab huiusmodi lectione. Cum ergo sciamus qualitatem libri illius, in quo tam laici quam clerici legere possunt, queramus etiam ubi in eo legere debeamus, et ubi Deus qui super nos iugiter respicit, ut uideat quis nostrum sit intelligens ac requirens Deum, requirendus sit. Hec igitur utraque in corde nostro agenda sunt, quia et Deus illuc solet aduenire, et cuiuslibet legentis intentionem curamque subtiliter pensans, prout uiderit se amari, per inspirationem alloquitur. Unde Psalmista dicit: Audiam quid loquatur in me Dominus Deus. Audistis itaque qualis sit spiritualis liber, et ubi in eo debeat  legi: audite etiam quomodo in eo legendum sit. Sed priusquam aliquid legamus, exemplum unde talem legendi modum sumpserimus, dicamus. Dominus namque et Saluator noster, cum aliqua regni celestis secreta reserare uellet, similitudines protulit tales, que omnium intelligentie conuenirent. Paulus quoque celestia per similitudinem contemplari posse testatur, dicens: uidemus nunc per speculum et in enigmate. Ideoque sicut Dominus noster per similitudines secreta plurima fidelibus cunctis aperuit, ita et ego prout gratia diuina concedit, in hoc sermone cupiens facere, tale locutionis genus quod facillimum est ad intelligendum, et in omnium reperitur conscientia sapientium, decreui appellare librum, in quo quilibet spiritualis quasi legens, secreta cordis sui possit agnoscere. Cum igitur teneamus librum, legamus illud primum, unde et hoc ipsum ualeat agnosci, quod omnis uite celestis contemplatio nonnisi per alicuius similitudinis instrumentum  patefiat. Scimus enim omnes, quia cum quelibet excellens structura erit edificanda, non prius in altum potuerit construi, quam palis et sudibus in opus idem undique insertis gradus efficiantur, in quibus et operantes stare possint, et per quos inferius ac superius iter habeatur. Per hec itaque uisibilia, que omnibus nota sunt, instrumenta instruimur, ut in inuisibilibus idem faciamus, colligentes scilicet uarias similitudines, quibus opus arduum celestis regni, quod per fidem cepimus, ad altiora construere ualeamus. In his quippe edocti stabilem gradum ponere possumus, ut pro operis incepti perfectione descendamus uel ascendamus. Descendere autem ab huiusmodi opere, est carnis curam et quecunque actiua uita exigit, interdum prouidere: ascendere uero, est iterum contemplatiue uite studium uiribus totis exercere. Non enim contemplatiue uite perfectio sine actiue supplemento obtinetur, quia que in superioribus sunt  habenda, ex inferioribus sunt colligenda. Ecce una similitudo satis aperta, in qua quasi legendo potest agnosci, qualiter in edificatione spirituali debeamus operari. His igitur dictis de edificandi modo atque qualitate, iam ponamus fundamentum tale, quod nec flumina nec uenti possint mouere, quodque edificium omne superponendum possit firmiter continere. Fundamentum autem huiusmodi fidem summe Trinitatis et unitatis esse credentes, inprimis exinde uolumus dicere similitudinem talem, de cuius notitia nemo se excusare poterit, et per quam omnis qui uelit requirere Deum, nouerit. Scimus quippe tres personas esse in uno aque elemento, in unam substantiam: cum dicimus, ille fons, ille riuus, illud stagnum. Scimus etiam hec tria tantam equalitatem continere, ut si de quolibet eorum in aliud infundas, nullam dissimilitudinem in eis inuenias, dummodo impuritas nulla extrinsecus accidat. Quis ergo sciens hec in creatura uisibili, inuisibilis creatoris Trinitatem et unitatem credere nequit? Quis, rogo, sciens  fontis et riui et stagni unam eamdemque esse substantiam, id est aquam, intelligere non potest illud quod Dominus noster in Euangelio dicit: Qui me uidet, uidet et Patrem; et quia ego in Patre, et Pater in me est. Nunquid aliquis aliquid rationis habens ignorat, quia fons in riuo est, et riuus in fonte? Unde frustra laborat, qui conscientiam propriam fugere posse existimat. Nisi enim Deus a nobis requiri et intelligi aliquantulum posse sciret, nec illa uerba que iam protuli permitteret dici, hoc est, Deus de celo prospexit, etc., nec ea que alibi Psalmista dicit ex Domini persona: uacate et uidete, quoniam ego sum Deus. In quibus profecto uerbis demonstratur, quia nisi a tumultu seculari uacemus, nec hoc quod Deus sit, pura mentis acie cernere ualemus. Dicamus et aliam de aqua similitudinem, in qua pietatis diuine immensitas, et negligentie nostre quantitas pensari ualet. Aqua nempe omnis absque ea que aliqua immunditia uel sorde corrumpitur,  cunctis ad se lauandi causa accedentibus est apta, nec quemquam uel multum uel parum sordidum a se repellit. Hac igitur similitudine omnes pariter admonemur, ne quis nostrum desperet de peccatorum suorum purificatione obtinenda, si tantummodo eorumdem peccatorum sordes abluere uolens, ad fontem aque uiue, id est, ad Deum currat, ibique se cum penitentie lacrymis lauet. Nihil enim, ut scriptum est, in terris fit sine causa. Sed omnis creatura omneque instrumentum utile; sed et ipsa ratio data ad nos per aliquam similitudinem clamat, ut Deum requiramus. Sed, ut de inchoata lauandi similitudine plus loquamur, nisi esset spiritualis sicut corporalis lauatio, nequaquam Psalmista diceret: Amplius laua me ab iniquitate mea, et: Lauabis me, et super niuem dealbabor. Hinc etiam propheta admonet nos ex persona Domini dicens: Lauamini, mundi estote. Et ut apertius insinuaret quia per hec uerba spirituale magis quam corporale lauacrum designaret,  continuo subiunxit dicens: Auferte malum cogitationum uestrarum ab oculis meis, quiescite agere peruerse, etc.

Inter hec, et illud omnimodo pensandum existimo, quod ideo baptizandorum corpora uisibiliter ablui a Domino precipiantur, ut per hoc admoneamur credere animas ibi pariter inuisibili baptismo purificari. Ergo dum tempus habemus, in gratie diuine lauacro, quod undique circumfluit, nos lauemus. Tertia quoque similitudo uidetur mihi in aqua posse reperiri. Scimus namque quia dum immissa manu uel alia materia diuiditur, nulla diuisionis uestigia post retractam manum in suo reditu habere cognoscitur. Quod, scilicet, non sine causa fore arbitror, sed hoc significare, quod diuine potentie omnis creatura sit ita penetrabilis, ut nulla accedens uel recedens gerat signa corruptionis, sicut accidit quando ianuis clausis Dominus noster ad discipulos ingressus est. Ibi quippe caro uera erat, sed deitate, que eamdem carnem possidebat, efficiente, ita penetrabat  claustra, ut sui nulla relinqueret uestigia. His igitur tribus de aque Sacramentis dictis, dicamus deinde que similitudo consideranda sit in sole.

Sicut enim eius splendor immensus undique per orbem terrarum diffunditur, ita potentie et presentie diuine immensitas super omnia continetur. Cuius similitudinis ueritas ex hoc quam maxime poterit agnosci, quod in quamlibet terre partem perrexeris, unus idemque solis splendor in eadem uicinitate tibi apparebit. Cum ergo tanta solis qui utique creatura est, pateat presentia, nulli licet dubitare de Dei omnipotentis creatorisque omnium potentia. Sed et ex hoc presens ubique esse Deus probatur, quia plurimos se inuocantes mox exaudire sentitur. Possem adhuc de sole plura sacre fidei conuenientia dicere, sed auditoribus tediosis compatiens pretereo.

Dicamus quoque quid nos doceat Deus per uaria genera officiorum, que haberi solent in quorumdam  curia principum. Ibi quippe habentur tam uiri quam femine quedam splendidiori uestitu iugiter incedentes, et cum domino atque domina familiaritatem maiorem retinentes. Sed et hoc a pluribus studiose prouidetur, ne aliqua feminarum earum que mancipate sint ibi iugiter manere ulla fornicationis macula infametur, adeo ut si forte in uirum oculos lasciuo aspectu conuertat, mox magne correptionis uerba audiat. Ibi etiam sunt quidam interioribus, quidam uero exterioribus officii deputati. Qui omnes quelibet commissa sibi tam caute obseruant, ut nichil preter commissum sibi uindicent. Huius similitudinis argumentum licet a plurimis seculi principibus corruptum sit, in paucis tamen, qui in amore et timore Dei permanentes religiose uiuunt, poterit agnosci quid significet. Significat namque quia sicut religiosus quilibet princeps in seculari uita positus se suosque sub uaria dispositione in domo sua rite procurat, ita agendum est in sancta Ecclesia, que  est principis summi domus. Ibi enim pastores, tam in canonico quam in monastico habitu constituti, tales esse debent, ut fiducialiter et familiariter principi suo possint decenter adherere ac colloqui de omnibus que in Ecclesia sancta constant agenda, monere etiam ne quis commissorum uiliori quam decet uestitu incedat, hoc est, ne in operibus bonis negligens existat, sed et illud omnimodo custodire, ne quis, castitatis continentieque iura professus, huiusmodi uota transgrediatur. Ibi monachi et sanctimoniales caste uiuentes sunt in pedissequarum persona. Ceteri uero qui intima queque et spiritualia officia nequeunt obseruare, sunt uelut agricole, uel curis secularibus prelati. Sed isti omnes, tam agricole quam pedisseque, si commissa sibi, et ad suam curam pertinentia fideliter gerunt, ad regna celestia perueniunt. Hoc enim uidetur exprimi per illa uerba, que Dominus in Euangelio dicit: In domo Patris mei mansiones multe sunt. Quasi diceret:  Sicut in terra magna meritorum diuersitas est, ita et in celesti regno multe mansiones habentur. Progrediamur et ultra dicentes aliquam similitudinem, qua diuini operis excellentiam considerandam ascendere ualeamus.

Sicut peritus et diues aurifex uolens aliquod mirum opus facere, undecunque potest colligit insignes et pretiosos lapides, inter aurum, uel argentum, ponendos, tam ad peritie sue ostensionem quam ad operis miri nitorem; sic et Deus omnipotens, ostendere cupiens diuitias sapientie sue, tantam peritiam tantamque excellentiam artis in humane et mundane fabrice tabula expressit, ut omnes sapientes artifices semper habeant quod mirentur et uenerentur. Unde Psalmista dicit: Quam magnificata sunt opera tua! Domine, omnia in sapientia fecisti. Sed quia mentionem fecimus auri et argenti, pretiosorumque lapidum, quibus omne opus fabrice precipue adornatur, decet ut uel paucis uerbis exponamus qualiter hec tria ad spiritualem sancte Ecclesie  ornatum conueniant. Argenti igitur nomine predicatorum sanctorum ordo figuratur, attestante Psalmista qui dicit: Eloquia Domini eloquia casta, argentum igne examinatum. Salomon quoque ait: Argentum electum lingua iusti. Per aurum uero significantur hi qui uariis diuturnisque laboribus in monastica uita, seu in alio loco opportuno, probati, tanta sanctitate rutilant, ut omnibus sanctam conuersationem desiderantibus sint pro miraculo et pro exemplo.

Lapidum autem nomine pretiosorum, qui maxime aut rubicundi aut erii coloris sunt, significantur hi qui uel purpureo martyrii sanguine rubent, uel a primeua etate usque in finem in castimonia et in omni perfectionis claritate lucent. Huiusmodi itaque metallo fabricam sue Ecclesie Dominus noster adornare solet. Cui satis conuenit quod in Canticis canticorum legitur, quia ferculum fecit sibi rex Salomon de lignis Libani; columnas eius fecit argenteas, reclinatorium aureum, ascensum purpureum, media  caritate constrauit propter filias Ierusalem. Que, scilicet, uerba parum discrepant a nostris dictis. Quod enim nos diximus fabricam, ibi dicitur ferculum. Illud autem ferculum ideo de lignis Libani factum esse creditur, quia Ecclesia sancta ad epulas eternas inuitata de lignis imputribilibus, id est, electis est constructa. Cuius columne argentee significant doctores eloquii sancti nitore fulgentes. Reclinatorium uero aureum significat spem perpetue quietis, in qua electorum anime in huius mundi ergastulo adhuc laborantes recumbunt quasi requiescentes. Ascensus quoque purpureus, qui in predicto ferculo factus est, significat omnium sanctorum martyrum passionem, quia per eamdem passionem purpurei sanguinis colore rubentem ad gaudia superna ascendere meruerunt. Sed quod sequitur in ferculo descripto, media caritate constrauit, propter filias Ierusalem, designat ceteram fidelium plebem, que nec predicationis sancte uerbo congruit, nec  sanguinem suum offerre pro Christo presumit, sola perfecte caritatis uirtute posse saluari. Ideoque nos, qui neutro sufficimus, Deum et proximum tota mente diligamus. Hec de sancte Ecclesie fabrica ferculoque Salomonis prolata nulli, queso, sint ingrata. Unumquodque enim opus tanto preclarius efficitur, quanto dissimiliori ornatu componitur. Inseramus ergo adhuc palos et sudes similitudinum, per quos edificando ascendere possimus in altum.

Sicut edificium quodlibet magnum nonnisi magnis sumptibus construi potest, ita et uirtutes precipue nonnisi magno labore obtineri possunt. Unde Dominus noster eamdem similitudinem proponit in Euangelio per interrogationem dicens: Quis ex uobis uolens turrim edificare, non prius sedens computat sumptus, qui necessarii sunt, si habeat ad perficiendum? Ut quia omnes audientes similitudinem hanc, et facile intelligere poterant et respondere nullum profecto esse qui turrim uelit edificare, nisi prius computet  sumptus necessarios ad perficiendum. Tunc ille mox subiungeret dicens: Sic qui uirtutem quamlibet obtineri cupit, debet prius diligenter tractare, quia non sine magni laboris sumptu obtinenda est. Potest et aliter intelligi huiusmodi interrogatio. Cum enim a Deo ita creata sint uisibilia, ut omnes intelligentes et requirentes Deum in his facile possint instrui ad inuisibilia agnoscenda, Dei interrogare est quemlibet subtiliter probare per eadem uisibilia utrum eum diligat et timeat obediendo preceptis eius, an proprie uoluptati deseruiat consentiendo diabolicis illusionibus. Unde Psalmista dicit: Dominus interrogat iustum et impium; qui autem diligit iniquitatem, odit animam suam. Quasi diceret: Dominus tentari permittit iustum et impium, sed iustus resistit tentatori suisque suasionibus; impius autem aut incredulus permanet, aut ad tempus credens, sed in tempore tentationis recedens plus appetit carnalia et transitoria quam celestia eternaque gaudia  adipisci. Qui ergo tantam iniquitatem diligit, odit animam suam, pro nichilo, uidelicet, deputans eam perenniter cruciari, dummodo sibi liceat ad horam temporibus bonis uti.

Sicut filii Isrel quondam contra Dominum murmurantes permissi sunt ab ignitis serpentibus cruciari, ita et quotidie agitur contra eos qui diuine pietati detrahunt, aut semetipsos multimodis sceleribus tradunt. Permittuntur enim a nequissimis spiritibus, qui merito igniti serpentes dici possunt, non solum corporaliter, sed etiam spiritualiter cruciari, traditi scilicet, in reprobum sensum, ut faciant ea que non conueniunt. Unde Psalmista dicit: Multa flagella peccatoris. Item, sicut filii Isrel ab ignitis serpentibus cruciati, cum serpentem eneum aspexissent, sanabantur, ita omnes qui in Dominum nostrum in similitudine peccatricis carnis mortalem factum aspiciunt, credendo, scilicet, quod ipse sit Saluator omnium in se credentium , a cunctis mortiferi serpentis  tentationibus eripiuntur. Unde sepius in Euangelio legitur quia hi qui credendo in Dominum aspexerunt, ut mulier fluxum sanguinis passa, ut mulier Chananea et Maria Magdalena, ut Zaccheus et centurio, atque latro, quacunque infirmitate sui uel suorum seu peccatorum pondere deprimebantur, omnes sanari meruerunt. Inter hec et illud nobis summopere pensandum est, quia sicut predictus serpens eneus non ut ceteri serpentes in natura uenenosa fuit, sed tantummodo exterius serpentis similitudinem habuit, ita et Dominus noster in hominis exterioris habitu similis erat ceteris hominibus, sed in interiori longe distabat. Ceteri namque tam ex natura quam actu peccatis quasi ueneno pleni existunt, hic autem ab omni peccato immunis erat, sicut de eo scriptum est: Qui peccatum non fecit, nec inuentus est dolus in ore eius. Hec ergo, fratres karissimi, attendentes, tota mente in Dominum credendo aspicite, ut et uos ab ignitorum serpentium,  id est, demonum morsibus eripere dignetur.

Sicut ignis facillime exstinguitur, si omnia fomenta quibus efficitur penitus abiiciantur, sic carnis incentiua facilius exstinguuntur, si materia et occasiones unde oriuntur omnimodo subtrahantur. Sed ut hec rite perfici possint, tota mente inuocandus est Deus, sine quo nichil est ualidum, ut ipse gratia sua, uelut aqua, desuper emissa, omnia in nobis uitiosa incendia exstinguat. Tale ergo uitium sicut duobus, id est, mente et carne, perpetratur; nam delectatio ad mentem, ipse uero effectus ad carnem pertinet, ita etiam nonnisi eorumdem labore superatur. Et hoc tanto facilius, quanto prius quam idem uitium per consuetudinem regnare incipiat agitur. Quis enim nesciat quod ignis qui interdum exstinguitur, postea uero tantopere accenditur, ut omnia adiacentia flammis exurere uideatur, multo maiori labore tandem uincatur, quam qui in exordio mox ita exstinguitur, ut nec scintilla eius relinquatur?  Unde Psalmista dicit: Beatus qui tenebit et allidet paruulos suos ad petram. Quasi diceret: Beatus qui cogitationes malas, mox eum oriri ceperint et adhuc parue sunt, confitetur Christo, qui petra est dictus, rogans eum ut ipse eas a se prius expellat, quam ad maioris nequitie effectum perueniant.

Sicut peritus cithareda, chordas plures tendens in cithara, temperat eas acumine et grauitate tali, ut superiores inferioribus conueniant in melodia, quedam semitonii, quedam unius toni, quedam duorum tonorum differentiam gerentes, alie uero diatessaron, alie autem diapente uel etiam diapason consonantiam reddentes; ita et Deus omnipotens omnes homines ad celestis uite harmoniam predestinatos in manu sua, quasi citharam quamdam chordis conuenientibus ordinatam habens, quosdam quidem ad acutum contemplatiue uite sonum intendit, alios uero ad actiue uite grauitatem temperando remittit. Cumque eos in utraque uita sic disposuerit, apponens digitum, id est, Spiritum sanctum,  pulsat illos modis quibuslibet, eligens uidelicet, ex eis, quos repleat tantarum uirtutum copia, ut ad alios comparati quasi diapason consonantiam, que octo chordis constat, reddant, retinentes illas octo beatitudines, quas Dominus in Euangelio enumerat, dicens: Beati pauperes, etc. Quos autem ad diapente consonantiam quinque chordis constantem eligit, illi possunt intelligi, qui tante iam perfectionis sunt, ut se contineant, ne cito in quinque sensibus corporalibus, id est, uisu, auditu, gustu, odoratu et tacto, offendant. Item qui ad diatessaron, quatuor chordis constans, digito Dei eliguntur, hi possunt intelligi, qui pre ceteris amare student prudentiam, temperantiam, sobrietatem et iustitiam. Per minora uero uocum interualla que duos tonos aut unum, uel semitonium sonant, possumus intelligere hos qui inspirationis diuine pulsu pre ceteris eliguntur ad geminam dilectionem Dei et proximi, seu ad aliquam singularem uirtutem, siue etiam ad coniugalis uite  gradum. Qui licet in comparatione aliorum uideatur quasi semitonium, pro eo quod plus aliis seculo adherere solet, necessarius et tamen cunctis superioribus gradibus, sicut et semitonium consonantiis. Sed quia tam in altisonis quam in grandisonis chordis habetur semitonium, ponamus in altisonis, id est, in contemplatiua uita pro semitonio talis coniugii homines, qui specie quidem sint coniuges, sed re spiritualis uite sectatores, implentes illud Apostoli: Qui habent uxores, tanquam non habentes sint. Hi nimirum merito in altisonarum chordarum constant numero. Tali ergo melodia Deus delectatur, et in huiusmodi instrumentum collocat quos ad se trahere dignatur.

Sicut sapientes medici per quasdam uiles medicine species egrotos corpore ad sanitatis gratiam perducere solent, ita et Deus omnipotens humanum genus, quod in parentis primi transgressione in maximam utriusque hominis infirmitatem decidit,  per plurimas uilis antidoti confectiones ad sanitatem reparat. Quid enim excogitari potest uilius, quam hoc quod et in peccatis nascimur, et deinde quasi irrationale animal uilissimis quibusdam adminiculis parentum uel nutricum prouidemur atque pascimur? Quid, rogo, uilius quam quod nec in die una sine peccato esse possumus, quodque aliquando aliter ad bonum flecti nequimus, nisi in pessima queque cadere permittamur, ut uel sic compulsi ad medicum uerum confugiamus, faciemque eius in confessione preueniamus. Cum autem nec per tantam diuine pietatis medicinam curari uoluerimus, pietas enim est magna et peccantem sustinere, et ei quis sit, quoue tendat, nimio peccandi usu, ostendere, ut, agnita sui qualitate, horrescat et reuertatur ad Dominum: non tamen idcirco desinit nos curare, sed adhuc alterius generis medicamentum uelut adustionem, quam omnes amaram quidem esse, sed corporee sanitati utilem tradunt, ille spiritualiter nobis  imponit, permittens, uidelicet, nos uariis modis corporaliter affligi, ut spiritus saluus fiat in die Domini. Huiusmodi igitur adustionem quibusdam profuisse Psalmista testatur dicens: Cum occideret eos Dominus, querebant eum et reuertebantur. Quibusdam uero obduratis, et in profundo peccatorum demersis, non profuisse legimus in Propheta qui dicit: Percussisti eos, Domine, et non doluerunt; et: Castigatione crudeli percussi te, filia Sion, sed insanabilis est fractura tua. Sunt et alia plurima uilitatis genera, quibus tam spiritualiter quam corporaliter quotidie implicamur, ut hoc modo humiliati uere sospitatis gratiam exquirere cogamur.

Sicut pauper, uel quilibet rebus propriis iniuste spoliatus, apud iudices et rectores seculi querimoniam faciens, raptorem accusat, sibique sua restituere postulat; ita omnes sancti pro suorum destructione cenobiorum ad Deum iugiter clamant, obsecrantes ut aut suis tradita cenobiis iusteque acquisita bona restituat, aut in eos qui rapere presumpserunt iustum  iudicium faciat. Si quis uero dubitet peccatum esse cenobiis uel cuiquam sua rapere, diligenter attendat que de diuite in Euangelio leguntur. Ille namque non pro eo quod alicui sua auferret, sed quod propria aliis non erogaret, ad inferna ductus esse legitur. Scimus autem omnes minus peccatum esse propria non dare, quam aliena rapere. Unde si pro minori peccato ipse diues punitus est, multo magis puniendi sunt qui peccata maiora faciunt, id est, qui aliena rapiunt. Aliena quippe dicimus, que non nostro, sed aliorum usui data sunt, sicut cenobiorum predia cenobitis, ut et ipsi et seruitores sui, nec non pauperes ac peregrini superuenientes exinde alantur. Huiusmodi enim cura ad omnes pertinet Christianos. Sed quia tam a clericis quibusdam quam laicis, proh dolor! nichil difficilius creditur quam peccatum esse, cenobiorum predia rapere et abalienare, libet aliud exemplum proferre, quod assumpte rationi specialiter congruit. Nam quod de diuite diximus,  referri ualet ad omnes qui quiddam uel cuiquam iniuste rapiunt. Legitur itaque in sancti Gregorii libro quia monachus quidam prepositus cenobii, quod ipse construxit in urbe Romana, multis deditus fuerit uitiis. Inter que etiam chartulas pro confirmatione cuiusdam predii in monasterio repositas abstulit, extraneisque tradidit. Cumque eiusdem monachi obitus appropinquasset, raptus est in spiritu ante Deum, ubique omnia eius delicta, accusante diabolo, sunt prolata; sed, opitulante sancto Andrea apostolo sanctoque Gregorio, dimissa, excepto uno quod in chartularum traditione commisit. Si igitur ille pro monasterii chartulis incaute traditis ueniam adipisci non meruit, nimis formidandum est his qui cenobiorum predia eatenus iure retenta tradendo uel rapiendo dissipant, ne in idem iudicium incidant.

Hec precor, o rectores, attendite, et reminiscentes quod scriptum est, Iudicium durissimum in his  qui presunt fiet, exhortamini inuicem pro instauratione cenobiorum destructorum, primo quidem ut predia exinde ablata cenobitis reddantur, deinde ut hi qui timent Dominum, et qui ambulant in uiis eius, ceteris preponantur. Nam in hoc quam maxime offensus est Deus, quod ea loca que sibi suisque sanctis mancipata atque consecrata erant, destructa sunt ex rectorum incuria. Si enim Deo famulantes in monasteriis necessaria queque haberent, possent utique alacrius obsequium diuinum agere, possent deuotius pro regis, pro presulum ac principum suorum salute, nec non pro totius Ecclesie statu intercedere, possent etiamsi quid professionis sue regulam excederent a pastoribus suis licentius corripi. Sed hec omnia in tanta, proh dolor! negligentia a plurimis episcopis habentur, ut si uel oratio pura uel correptio et admonitio congrua cuiquam sit necessaria, tractare dedignentur, hoc solummodo tractantes ut sibi placita assiduaque  agantur obsequia. Est et hoc nimis dolendum, quia cum predia que olim a principibus religiosis tradita sunt monasteriis, nunc a regibus seu a presulibus ablata sint, nulla ibi eleemosyna debita potest agi, nullus hospes ac peregrinus recreari, fit ita, quasi ad Christianos non pertineat cura huiusmodi, et quasi minime credi oporteat, quod in canonibus maxime precipitur episcopis, ut xenodochia ad pauperum curam plura constituant. Quanta autem premia mereantur hi qui pauperes modo recreare student, ex hoc colligi potest, quod Dominus in Euangelio predicit, se in iudicio dicturum: Quod uni ex minimis meis fecistis, mihi fecistis. Ideoque presules admoneo, ut cum legentes quesierint in canonibus unde decimas exigere debeant, querant simul et illud, quid statutum sit super pauperum et hospitum recreatione, nec non super cenobiorum prouisione, ne illa terribilis sententia Domini nostri dicatur ad eos: ue qui decimatis mentham et anetum, et que maiora sunt reliquistis, id est, misericordiam  et iudicium.

Libet adhuc similitudinem aliam proferre pro episcoporum admonitione. Sicut multi agros et predia sua, si quam negligentiam antiquam in eis repererint, non dubitant sibi licere in usum meliorem conuertere, ita absque dubio scire possunt si quam in cenobiis commissis destructionem inuenerint, magis sibi licere ut ad usum spiritualis uite corrigant, quam destructionem inuentam sequantur uel augeant. Hanc similitudinem attendant hi qui ad regimen animarum et cenobiorum utcunque constituti, si qua inuenerint monasteria tam spiritualium quam corporalium subsidiorum incuria destructa, non solum minime curant meliorare, sed magis quoque destruunt dicentes: Consuetudinem quam antecessores nostros hic habuisse agnouimus, in obsequiis quolibet modo exquisitis, per omnia retinere uolumus, quia nos et dignitate et genere nequaquam illis impares sumus. Quibus respondemus  quia si super prediorum suorum incommodis nesciunt aliquid procurare, sed in ea quam inuenerunt negligentia patiuntur perdurare, ueniale est illis super animabus uel cenobiis commissis idem facere. Si autem substantie terrene utilitati consulere sciunt, et que diuina sunt negligunt, simulare quidem possunt coram hominibus ignorantiam, sed Deo sint nota cuncta cordis secreta, qui illos ideo aliis permisit preponi, ut nequitia propria sibimet manifestata tanto studiosius se emendarent, quanto plus experti fuissent se esse tales rectores, quales debuerunt, et quales forsitan ante acceptum regimen in corde suo decreuerunt.

Dicamus et aliquam similitudinem de eo quod scriptum est: Quod tibi non uis fieri, alii ne feceris. Cum enim pateat hoc quod omnes homines uelint sibimet ab aliis impendi bona, et quod illi etiam aliis impendere debeant similia, quodque huiusmodi uicissitudo inter homines quosdam impleatur; nam  plerique amicis suis hanc impendere solent, dicamus quomodo impendenda sit Deo. Sicut igitur nos uolumus ut fraus uel inobedientia seu malitia nulla a subditis et famulis nostris nobis agatur, ita et nos qui scimus Deum esse Dominum dominorum omnium, et super omnia potentissimum, ei nullam fraudem, nullam inobedientiam, nullamque malitiam in commissis quibuslibet agere debemus. Commissa quippe nobis sunt a Deo tanta tam in nobismetipsis, quam in aliis, ut ratione breui nequeant ullo modo dici. Sed uel pauca dicamus, ut cetera possint intelligi facilius. Inprimis quidem commissa est nobis anima nostra ad imaginem et similitudinem Dei facta, ut eam ad eamdem similitudinem Dei nutrientes, omne quod Deo placitum esse scimus, in nobis summopere impleamus. Deinde commissum est nobis ut omnes dictis et factis ad meliora trahamus. Si ergo in huiusmodi commissis Deo fideles sumus, implemus quod scriptum est: Quod  tibi non uis fieri, alii ne feceris. Nolumus namque nobis infidelitatem ullam agi. Dicamus et amplius. Sicut itaque uolumus ut famuli uel subditi nostri, si quid nos offenderint, omnimoda humilitate placationem nostram exquirant, ita et nos facere debemus, quotiescunque Dominum peccatis nostris offendimus. Item sicut uolumus ut amici et fideles nostri si quam forte detractionem uel iniuriam contra nos factam audierint, mox hanc ratione fideli compescant, aut si hoc nequiuerint, fugiant, ne iniuriam nostram libenter audire uideantur; sic et Domino nostro facere debemus, si aliquem illum dehonestantem dictis uel factis uidentes, inhonestatem tantam prohibere non ualemus. Fideles namque ei esse debemus, et ad collaborandum et ad condolendum, quia ille nobis fidelis est, sicut de eo Psalmista dicit: Fidelis Dominus in omnibus uerbis suis. Hac igitur similitudine in omnium sapientium corde scripta requiritur et intelligitur Deus, nec quisquam  sane mentis ab hac intelligentia poterit se excusare. Hec denique de illo quod intra nos ex gratia diuina collatum habemus, intelligentie additamento sint dicta. Nunc uero ad ea que extra nos sunt similitudinum additamenta reuertamur.

Sicut igitur uentorum substantia nullatenus cernitur, sed tamen eosdem uentos aliquo modo existere per immensos flatus et commotiones eorum intelligitur, sic et diuina substantia, licet inuisibilis sit, tamen ex immensa uirtute et potestate, quam in omnem creaturam exercet, maximeque in eos qui sibi resistere conantur, constantissima fide ualet agnosci. Quanto enim quis in huiusmodi fide titubauerit, tanto plus cunctis inimici tentationibus subiacebit. Quod nimirum ita esse ex gentilibus probari potest, qui, nullam diuine potentie cognitionem habentes, dicentesque in corde suo: Non est Deus, omnimodis sceleribus dediti esse leguntur. Unde etiam illorum quidam summum bonum decreuerunt esse uoluptati prorsus deseruire. Similiter qui Deum  quidem esse constanter fatentur, sed factis negant, heresi aliqua inuoluti seu uitiis capitalibus dediti, nullis tentationibus resistere possunt. In sola ergo fideli inuocatione diuini nominis eripiemur a tentationum periculis. Unde Psalmista dicit: In te, Domine, eripiar a tentatione. Et iterum: Tu es refugium meum a tribulatione, que circumdedit me. Sicut legatus uel seruus quilibet fidelis, cum ei a domino suo bona aliqua dispensanda committuntur, nil fauoris aut premii in eorum dispensatione sibimet uindicare solet, ita omnis cui ex pietate diuina alicuius precipue uirtutis dona collata sunt, nullum fauorem quasi talia meruisset, inde sibi acquirere debet. Quod, scilicet, ita agendum esse sancti Patres in multis experti, nichil eorum que uel in miraculis seu in aliis precipuis operibus perpetrabant, suis meritis deputare presumebant; attendentes iugiter quod Apostolus dicit: Quid enim habes quod non accepisti? Si autem accepisti, quid gloriaris quasi non  acceperis? Hec itaque beatus Petrus satis attendit, quando Iudeis mirantibus super miraculo quod factum est in claudo dixit: Quid nos intuemini, quasi nostra uirtute aut pietate fecerimus hunc ambulare? Deus glorificauit Filium suum, etc. Psalmista etiam firmiter credens Deum in nobis bona operari, deprecatur illum eadem confirmare dicens: Confirma hoc, Deus, quod operatus es in nobis.

Sicut in urbis munitione, si relinquatur uel paruus intrandi locus, ibi hostes possunt intrare, urbemque totam deuastare, sic et his contingit, quibus uidetur sufficere uirtutes quasdam sine ceteris exercere. Ubi enim deest uirtutis cuiuslibet cura, illic spiritualis nequitie intrat turba, dissipans interdum uirtutum munitiones multarum. Sicut et de Phariseo legitur in Euangelio, qui cum, uirtutibus multis arcem cordis premuniens, humilitatis custodiam habere neglexisset, dicens: Quia non sum sicut ceteri hominum, raptores, iniusti, etc., per  hanc profecto negligentiam spirituales hostes intrare permisit in se, qui etiam eas uirtutes quas habuit auferentes, ipsum reliquerunt nudum. Cui simile est et illud, quod Iacobus apostolus dicit: Quicunque obseruauerit totam legem, offendat autem in uno, factus est omnium reus. Unde Scriptura sacra, unumquemque admonens, dicit: Omni custodia serua tuum cor.

Sicut rusticum uel pauperem quemlibet uili uestitu circumdatum nullus diues pretiosis uestibus nitens, merito culpare potest, cur ita uestitus incedat cum indumenta meliora non habeat, aut forsitan pro Dei amore pretiosioribus minime uti libeat: ita nullus eorum qui pomposa litterarum secularium scientia affluit, et uarias culti sermonis subtilitates nouit, simplicia uerba, que in Scriptura sacra aliter quam dialectica et grammatica doceat interdum reperiuntur, reprehendere debet, si tamen in ueteribus emendatisque libris equaliter habeantur. Quod si dissonant libri, tam grammatice regula quam lectionis  sententia sunt corrigendi. Huiusmodi enim dissonantia sicut imperitia uel incuria scriptorum contigit, ita peritia magistrorum corrigenda erit. Sed nec illi sunt reprehendendi, qui humilitatis causa magis Scripture sacre simplicitatem quam eximiam secularis litterature eloquentiam eligunt sequi, cupientes inter illos paruulos connumerari, de quibus Dominus in Euangelio dicit: Confiteor tibi, Pater celi et terre, quia abscondisti hec a sapientibus et reuelasti ea paruulis. Pariterque formidantes quod Apostolus dicit: Prudentia carnis mors est. Nam prudentia carnalis, dum nil studet nisi superbire, hominibus placere, gloriam mundi omnimodo amplecti, tendit ad illam mortem que nullum habet finem.

Sicut mulier grauida sollicitudine indiget nimia, ut in locis omnibus caute se agens, prolem conceptam seruet, sic omnes in ecclesiastici regiminis iura retinentes esse debent solliciti, ne quo exemplo prauo corrumpant subditos, quos ad erudiendum quasi ad procreandos Dei filios in suam curam susceperunt.  Unde Paulus apostolus dicit: Filioli mei, quos iterum parturio, donec formetur Christus in uobis. Quomodo autem eos parturiret, ut in illis Christus formaretur, alibi profert dicens: Castigo corpus meum, et in seruitutem redigo, ne forte, cum aliis predicauerim, ipse reprobus efficiar. Si enim aliis predicans de obseruantia preceptorum diuinorum ipse eadem non obseruaret, corrumperet utique eos quos suscepit spiritualiter generandos. Ex qua profecto similitudine hi qui iam positi sunt in regimine, admonentur attendere cur aliis sint prelati. Per hanc uero quam subiungimus, illi qui sine electione et contra canonum instituta aliis preponi cupiunt, admoneri possunt. Igitur sicut incongruum et inhonestum est ut mulier pro appetendo uiro usquam uadat, magisque decet ut uir mulierem sibi sociandam exquirat, ita etiam minime conuenit ut doctor quilibet pastoralem curam exquirat, sed ipse exquiratur ad illam suscipiendam. Ibi enim Christus unumquemque eligens  ad ecclesiasticum regimen, quasi ad matrimonium suscipiendum in persona uiri est; is autem qui regimen suscipit, pro eo quod Dei filios factis et dictis procreare debet, in mulieris persona accipitur. Sed ne quis hanc sententiam reprobare possit, qua diximus pastorem spiritualem in persona mulieris accipiendum, testimonio ipsius Domini nostri roboremus illam. Dicit namque in Euangelio: Quicunque fecerit uoluntatem Patris mei, qui in celis est, ipse meus fratrer et soror et mater est. Quibus uerbis colligitur quia si fidelis quis, uoluntatem Patris celestis faciens, soror et mater spiritualis dicitur; soror autem et mater mulieris persone sunt, mulier quoque dici ualet quisquis ad spirituales filios generandos eligitur.

Sicut Dominus noster uidens ciuitatem Ierusalem fleuit super illam, quod habitatores sui innumerabiles penas tam in hoc seculo quam in futuro passuri essent pro perfidia sua, ita quotidie dolet super omnes qui nulla correptione uel admonitione ab  impietate sua flecti uolunt ad penitentiam. Unde per prophetas sepe clamat dicens: Conuertimini ad me, et salui eritis. Per Psalmistam quoque admonet nos dicens: Confitemini Domino, quoniam bonus, quoniam in seculum misericordia eius. Et iterum: Accedite ad eum, et illuminamini. Hec quippe diuine pietatis monita quicunque aut credere uel sequi in hac uita contemnit, licet corpore uiuat, in anima est mortuus, eterneque damnationi deputatus.

Sicut mater super molestiis uariis et immunditiis infantuli et sugentis, quas iugiter sustinet, non irascitur, sed pro debito patitur: ita et Dominus noster omnes fragilitatis nostre negligentias, quibus iugiter sordidi efficimur, et clementer sustinet, et si dignos penitentie fructus gesserimus, quasi pro debito dimittens, eas misericordie sue lauacro nos purgat. Unde ipse per Prophetam dicit: Audite me, domus Iacob, qui portamini a meo utero usque ad senectam. Ego uos feci, et ego feram, ego portabo et saluabo. Et  alibi: Nunquid obliuisci potest mulier, ut non misereatur filio uteri sui? Et si illa oblita fuerit, ego tamen non obliuiscar tui. Quibus uerbis colligitur quia pietas diuina omnem excedit affectum pietatis humane. Potest et aliud colligi in eo quod dicit: Et si illa oblita fuerit, ego tamen non obliuiscar tui. Quamuis enim in humana pietate nulla sit deuotio maior ea que circa filios nutriendos exhibetur, deficit tamen in his matribus que filios suos aut negligenter nutriunt, aut mox post partum necant. Hanc impietatem Deus in mulieribus preuidens, post premissa uerba statim subiunxit dicens: Etsi illa oblita fuerit, ego tamen non obliuiscar tui.

Sicut dominus quilibet ad iram incitatur, si seruus suus cui aqua est ad lauandum proxima et omnis uestium precipuarum copia, ante eum sordido inhonestoque habitu accesserit: ita et Deus omnipotens exacerbatur, cum aliquis pro peccatis et negligentiis suis nullam penitentiam agens, ab eo qui semper paratus est ad ignoscendum, ueniam querere  negligit. Aque enim uicinitas certitudinem diuine gratie, copia uero uestium bene operandi facultatem significat. Anima quippe operibus induitur bonis, sicut corpus uestibus precipuis. Unde Apostolus admonet dicens: Induite uos, sicut electi Dei, uiscera misericordie, benignitatem, modestiam, patientiam. Psalmista etiam pro huiusmodi indumento exorans Dominum dicit: Sacerdotes tui, Domine, induantur iustitia.

Sicut tegule in unius domus tecto rite compacte, quantecunque multitudinis uel uarietatis sint, in unum conueniunt, ibique tam minor quam maior regula constat necessaria: sic omnes uirtutes, que per sancti Spiritus gratiam unicuique distribuuntur, in spiritualis edificii perfectione unum efficiuntur. Quamuis enim martyrium et uirginitas multeque uirtutes alie illic precipue sint, nichilominus tamen ille que minores sunt necessarie existunt. Ideoque qui quemlibet spirituali uel corporali cibo reficit,  aliaque ad actiuam uitam pertinentia gerit, in eodem tecto ponitur, quo et ille qui omnia sua, pro nomine Christi relinquens, se iuxta contemplatiue uite perfectionem arctissima regula constringit. Quis autem tegularum talium artifex et moderator sit, Apostolus demonstrat, qui enumeratis celestibus donis ait: Hec autem omnia operatur unus atque idem Spiritus, diuidens singulis prout uult.

Sicut hi qui singulare certamen agunt, nunc quidem iste, nunc uero ille alium certando uincit, sed mox idem qui ad horam uictus erat, respirans reparansque uires uictorem suum deiicit, sicque alternantes certant, quousque alteruter alium prorsus superando finem certaminis faciat: ita quotidie agitur inter nos et inuisibiles hostes nobiscum certantes. Ipsi enim interdum nos in aliquod peccatum illicientes uincunt, sed si nosmet mox certaminis ritum, ubi qui nunc uincit, sepe dehinc uincitur, attendentes, auxilium diuinum inuocemus, uires nobis reparantur  ad superandos eosdem hostes. Nam Deus sciens et nostram fragilitatem, et hostium fortitudinem, nequaquam nos uictos cito despicit, dummodo curemus ut nos iterum reparemus. Huiusmodi bellum se agere nouerat Psalmista, cum sepius inuocaret Dominum. Ut, Iudica, Domine, nocentes me, expugna impugnantes me; et: Eripe me de inimicis meis, Deus meus, et ab insurgentibus in me libera; et: Deus, in adiutorium meum intende, Deus, ad adiuuandum me festina. Confundantur et reuereantur qui querunt animam meam. De eodem quoque bello Apostolus dicit: Non est nobis colluctatio aduersus carnem et sanguinem, sed aduersus principes tenebrarum. Si igitur certaminis tanti memores, dum bene possimus, uite nostre finem cum penitentia et confessione peccatorum anticipemus, tunc hostes maligni, licet sepissime nos antea uicerint, postremo tamen ipsi deiicientur a nobis uicti.

Sicut filii Isrel quondam ex Aegypto profecti  Aegyptios in auro et argento uestibusque pretiosis despoliauerunt, eaque secum deferentes ad honorem Dei posuerunt: ita unusquisque a seculi uanitate ad spiritualis uite puritatem conuersus agere debet. Si quam in secularibus litteris notitiam habuit, eligat ex eis pretiosa queque, id est, honeste et spirituali uite congrua dicta, illaque secum tollat tam ad laudem Dei, quam ad edificationem fidelium. Sic enim multi uenerabiles sanctique patres fecisse leguntur, ponentes in suis scriptis plurimas sententias, que uelut aurum in iure positum in libris gentilium reperiuntur. Eadem faciat in ceteris artificiis, quibus utitur prudentia secularis, eligens ex eis que ad spiritualis uite usum aliquo modo exerceri conueniunt. Qui uero conuersus nullam facit distantiam inter pretiosa et uilia, sed lutum uelut aurum pensat, ille uidetur magis adhuc cum Aegyptiis uelle habitare, quam exinde proficiscens eos despoliare. Unde Dominus per Prophetam dicit: Si separaueris pretiosum a uili, quasi os meum eris. Quasi diceret:  Si quis conuersus a secularibus ea que post conuersionem minime licent prorsus deuitat, que autem congrua et necessaria sunt diligenter agere tractat, preceptis meis testimonium prebet, separans licita ab illicitis. Huiusmodi precepta secuti sunt apostoli, cum unus eorum qui ante conuersionem teloneo prefuit, ad hoc negotium post conuersionem minime rediit: alii uero qui piscatores erant, post conuersionem quoque piscationem exercebant. Item sicut quondam Isrelitis nationes plurime sunt a Deo subacte, pauce uero ideo non subiiciebantur, ut cum eis habentes consuetudinem preliandi nequaquam torpescerent pace inutili; ita etiam Dominus noster cum electis suis quotidie agit, subiiciens uidelicet eis maximam spiritualium nequitiarum multitudinem, sed aliquos non subiiciens, ut per eas spirituali bello exercitati et humiliati, discant nunquam in se, sed in Domino debere fiduciam habere. Unde Apostolus dicit: Fidelis Deus qui non patietur uos tentari  supra id quod potestis, sed faciet cum tentatione prouentum, ut possitis sustinere. Illud uidelicet prouentum uocans, quod uariis tentationibus fatigati, sed ad Deum clamantes liberati. Per hoc discimus quanta nequitia sit diaboli nos impugnantis, quantaque Dei gratia nos exinde liberantis. Cumque hoc modo gratie diuine certiores facti fuerimus, facilius omnes diabolice fraudis tentationes sustinebimus. Magnus quoque prouentus dici potest, quod quotiescunque tentati resistimus, tot coronas in regno celesti obtinere merebimur. Iuxta illud: Beatus uir qui suffert tentationem, etc.

Sicut incongruum est, ut numerantes prius duo uel tria seu quemlibet numerum dicamus, quam primum uel unum: ita inconueniens est, ut ordo ullius rei confundatur, hoc uidelicet preposito, quod postponendum est: uel hoc postposito, quod preponendum est. Nam sicut unitas omni numero preponenda est, ut ab ea numerare incipientes, sic perueniamus  ad eum numerum, quem designamus: ita et diuina omnia preponenda sunt humanis rebus, ut deinde consequenter peruenire possimus ad tractanda uel diligenda humana. Unde Dominus noster in Euangelio dicit: Qui amat filium aut filium super me, non est me dignus. Non dixit absolute, Qui amat filium aut filiam: sed addidit, Super me. Ut discamus, quia Deus diligendus est pre cunctis, et deinde homines amandi.

Sicut principes plurimi seruis suis beneficia quelibet parua concedunt conditione tali, ut si in eis fideles exstiterint, obsequiumque promptum exhibuerint, maiora quandoque beneficia sibi tribuantur: si uero aliter fecerint, nec ipsa parua retinere permittantur, ita et Deus omnipotens facit his quibus temporalia concedit bona. Si enim in eisdem temporalibus bonis que uel in possessionibus uel in potentia seculari uel scientia spirituali, seu etiam sanitate corporali tribuuntur, fideles fuerint, pauperes cibo potuque reficientes, oppressos a persecutoribus  siue a iudicibus iniquis eruentes, errantes ad uiam iustitie retrahentes, operibus uariis et necessariis semet occupantes. Si ergo huiusmodi studia fideliter exercuerint, eterna bona que sunt maxima recipient. Multi etiam tam pueri quam seniores religiose uiuentes, in hac uita pregustant diuine retributionis premia. Nam cum se ab illicitis continentes Deum timere et amare studuerint, miraculis et uirtutibus tantis ab eo sublimantur, ut celo, terre, sed et omni creature imperare uideantur. De quibus Dominus dicit: Omni habenti dabitur. Habenti scilicet timorem amoremque Dei, dabitur ut in nomine eius cuncta sibi subdantur. Moxque de reprobis subiungit dicens: Ab eo qui non habet, et uidetur habere, auferetur ab eo. Quasi diceret: Qui Deo soli renuntiat subdi, nec ea que uere sunt, id est, gaudia eterna consequetur: nec illa que uidentur aliquid esse, id est, temporalia bona habere permittitur.

Sicut paruuli a cultellorum et gladiorum tactu  prohibentur, ne eos incaute tangentes uulnerentur: ita lasciui puerilesque sensus prohibendi sunt tam a spiritualibus quam secularibus curis, ne eas insipienter tractantes, et se et commissos spiritualiter uulneratos perpetue morti tradant. Unde scriptum est: ue ciuitati cuius rex iuuenis est. Quasi diceretur: ue illis hominibus quorum rector lasciuus uel negligens et irreligiosus est: quia, attestante sacra Scriptura, regnantibus impiis ruina erit hominum. Ruina quippe magna dicenda est, cum subiectorum multitudo in eadem uitia corruit, que rectorem agere cernit.

Sicut sapientes discipuli aurificum uel aliorum artificum opus suum, licet sit precipuum, coram magistris laudare non appetunt, sed eorum magisterio que laudanda sunt relinquunt: sic etiam omnes Christi discipuli laudem nullius preter eius exquirere debent. Unde Dominus noster discipulis suis referens, qualiter Scribe et Pharisei bona queque palam agerent, ut ab omnibus laudarentur: adiecit  dicens, Amen dico uobis, receperunt mercedem suam. Quibus uerbis intimatur, quia si ab hominibus pro benefactis laudari appetimus, nichil mercedis a Deo accipiemus.

Sicut pictor coloribus uariis utitur, quando picturam elegantem pingere nititur: ita et Deus omnipotens speciem mundanam et humanam innumerabili ornatu, optimeque qualitatis coloribus pinxit. Unde scriptum est: uidit Deus cuncta que fecit, et erant ualde bona. Non enim ferrum ideo est malum, quia multo pretiosius constat aurum; sed quia utrumque erit necessarium, ideo utrumque bonum. Omnia quippe pariter necessaria, pariter existunt et bona. Sicut color albus nonnisi per colorem sibi contrarium declaratur, sic omne bonum nonnisi per mali oppositionem satis agnoscitur. Quantum enim bonum sit lumen, ostendunt tenebre: similiter quantum bonum sit sanitas, ostendit infirmitas. Nam si nulla esset infirmitas, pro nichilo computaretur sanitas.  Similiter si nulla esset malitia, nec Deus, a quo bona cuncta procedunt, haberet unde a creatura discerneretur, nec homo unde proficeret aut probaretur.

Sicut in omni schola uirgule solent haberi non ad perditionem cuiusquam, sed ad timorem salutiferum; ita et Deus omnipotens in presenti seculo omnia seueritatis sue iudicia, que uel leguntur, uel ullo modo sentiuntur: ideo hominibus demonstrat, ut eos a uitiis compescens in futuro saluos faciat. Unde ipse Dominus dicit: Ego quos amo, arguo et castigo. Hinc et Salomon dicit: Disciplinam Domini ne abiicias, nec deficias cum ab eo argueris. Quem enim diligit Dominus, corripit, et quasi pater in filio complacet sibi.

Sicut non est in potestate uirgularum, quando uel quantum cum eis unusquisque flagelletur, sed in eius qui easdem uirgulas in manu tenet; ita non est in potestate diaboli uel quorumcunque prauorum alios persequentium, ut eos iuxta uoluptatem suam castigent, sed in Dei permissione, qui omnia in manu  continens, quos uult castigari permittit: quosdam quidem ad probationem, quosdam uero ad correptionem, quosdam autem ad damnationem. Diabolus namque et omnes praui, per quos alii flagellantur, flagellum uel uirga Dei uocantur. Unde ipse dicit per Isaiam Prophetam: ue Assur, uirga furoris mei! Quibus uerbis et illud colligitur, quia cum non ad eos qui flagellantur, sed qui flagellant, ue dicatur, maioribus quandoque penis subiiciuntur qui flagellant, quam qui flagellantur. Ut Nabuchodonosor, Antiochus, Herodes, pluresque alii, qui postquam alios plagis uariis contriuerint, ipsi duplici contritione contriti sunt.

Sicut in estate opera plurima agi possunt, que in hyeme nequeunt: ita et in iuuentute, que non in senectute: et in hac uita, que non in futura. Unde Dominus dicit in Euangelio: uidete ne fuga uestra sit hyeme uel Sabbato. Per hyemem uidelicet significans illud futuri iudicii tempus, in quo nulla fructuose penitentie fuga inuenietur. Huiusmodi hyemem euadere Salomon quoque admonet, dicens: Memento  Creatoris tui in diebus iuuentutis tue, etc.

Sicut pauper conscissis et uarii coloris atque qualitatis panniculis indutus incedit; ita et humanum genus per primi hominis culpam a paradisi patria expulsum, et in huius mundi exsilio proiectum, miseria uaria quasi panniculis diuerse qualitatis induitur, sicque quasi mendicus pro presentis uite sustentatione in uaria diuertitur. Hanc paupertatem Psalmista conspexerat, cum dixit: Cito anticipent nos misericordie tue, Domine, quia pauperes facti sumus nimis.

Sicut seruus pro aliqua transgressione precipua a domino suo in uno pede truncatus, nil operis postea gressu sano agere ualet; ita omne genus humanum per primi hominis preuaricationem a sue conditionis dignitate deiectum, et instar truncati corporis debilitatum, in omni opere suo claudicat, nec quidquam boni sine gratie diuine ductu agere potest.

Sicut in uia publica et frequentata que plures lutulentas et periculosas habet foueas, transeuntes  facile efficiuntur sordidi; ita et qui in secularium curarum communi uia gradiuntur, criminibus uariis fedantur. Unde sanctus Gregorius dicit: Sunt pleraque negotia que sine peccatis exhiberi aut uix aut nullatenus possunt. Hec itaque plurimi ita esse tractantes atque probantes, negotia secularia relinquebant, et ad monasteria, ubi animo liberiori Deo seruirent, confugiebant.

Sicut quilibet infirmi corpore medicinam carnalem querunt et expetunt undique, ita et infirmi mente spiritualem medicum, id est, omnipotentem Deum debent omnimodo querere, petentes ab eo sancti Spiritus gratiam, per quam mentis acies illuminatur, per quam totius boni operis facultas simul et uoluntas administratur. In qua nimirum petitione tanto frequentiores et constantiores esse debent, quanto maiori spiritus infirmitate se grauatos sentiunt, attendentes mulieris Chananee, aliorumque multorum, de quibus in sacra Scriptura legitur, fidem:  sed et iugiter animo replicantes illud maximum importune precis argumentum, quod Dominus discipulis suis referens dixit: Quis uestrum habebit amicum? etc., usque, Si ergo uos, cum sitis mali, nostis bona data dare filiis uestris, quanto magis Pater uester de celo dabit spiritum bonum petentibus se?

Sicut in mari uel in quolibet equore procelloso nauigantes nullam sibi securitatem promittunt, priusquam ad littus perueniant; ita omnes in huius mundi tempestate periculosissima pro Christi amore decertantes, nullam securitatis fiduciam habere debent, antequam corporeo ergastulo exuti eterne quietis littus attingant. Unde Salomon dicit: Beatus homo qui semper est pauidus. Hinc iterum Scriptura dicit: In omnibus operibus tuis memorare nouissima tua, et in eternum non peccabis.

Sicut fidelis quilibet sedens ad mensam non prius de escis appositis quidquam gustare solet, quam benedicantur; ita et Dominus noster, cuius est cibus omnium  fidelium salus, de nullo aliquid gustare decernit, priusquam baptismatis sanctificatione benedictus fuerit.

Item sicut mos est, ut carnes nonnisi cocte uel asse comedantur, ita et Deus omnipotens nisi omnia cruda, hoc est uitiosa, in nobis fuerint igne sancti Spiritus excocta, nequaquam nos in escam suam eligit.

Sicut dominus uel magister quilibet cum sibimet subditi deliquerint, prout uult, aut districte uel clementer in eos emendat, seu prorsus dimittit: ita et Deus omnipotens in peccatores qualemcunque uult uindictam exercet. uerumtamen in hoc dissimiliter flagellat, quia uoluntas eius semper est iusta: nostra uero sepissime aut in iram seu gratiam iniustam declinatur.

Sicut is qui iugiter ueretur se ab hostibus circumdari, in omni loco gladium habens secum, caute se obseruat: ita et ille qui iugiter a desideriis carnalibus per insidias diaboli fatigatur, semper debet se premunire armis spiritualibus, id est, uigiliis, orationibus, ieiuniis, sacra lectione ceterisque uirtutibus. Unde Apostolus admonet nos dicens: Induite uos armaturam  Dei, ut possitis stare aduersus insidias diaboli.

Sicut granum seminis in terra proiectum nullum profert fructum, nisi prius moriatur ita; et homo nullos spirituales fructus proferre ualet, nisi prius uitiis et concupiscentiis carnalibus moriatur. Unde Apostolus admonet nos dicens: Mortificate membra uestra que sunt super terram, id est, fornicationem, immunditiam, libidinem. Quibusdam uero dixit: Mortui estis, et uita uestra abscondita est cum Christo in Deo.

Sicut naute, cum remigantes laborant, manus cum remis prius sursum leuant, et deinde in aquam mittunt; ita omnes fideles priusquam terrenum aliquod opus faciant, gratie superne debent se committere. Remos enim in altum leuare, et deinde in aquam mittere, significat spiritualia et superna prius esse querenda, et post hec cure terrene opus prouidendum. Unde Dominus in Euangelio dicit: Querite primum regnum Dei, et iustitiam eius, et hec omnia adiicientur uobis.

 Sicut frigus immensum omnes terre fructus corrumpit, ita malitia et infidelitas humana omnem diuine pietatis agnitionem, de qua spirituales fructus oriuntur, claudit. Unde de Domino nostro legitur in Euangelio quia non poterat ullas uirtutes facere propter incredulitatem quorumdam. Hinc alibi scriptum est: In maleuolam animam non introibit sapientia, nec habitabit in corpore subdito peccatis.

Sicut bestia capta in reti implicatur ne effugere possit, ita et homo diuitiis et uoluptatibus uite presentis captus, aut uix aut nullatenus exinde effugit. Ideo autem uix fugit, quia nonnisi cum magno labore uoluptates solitas uincit. Unde Dominus dicit: Regnum celorum uim patitur, et uiolenti rapiunt illud. Maxime namque uiolenti sunt, qui innumerabiles diaboli insidias tam in aduersis quam prosperis rebus positas perrumpere et euadere possunt.

Sicut animal quoddam, in lacum uel lutum ex incuria cadens, nullatenus exinde progredi nititur, ita  et ille homo agit qui, per diaboli suggestionem in aliquod capitale crimen seu in quamlibet negligentiam incidens, nil ulterius curat qualiter ex huiusmodi casu per penitentiam emendationemque resurgat. Unde Psalmista precatur, dicens: Eripe me de luto, ut non infigar. Qui iterum preces suas super hac re factas a Domino exauditas esse referens, et quasi alios lapsos ad easdem preces faciendas prouocans dicit: Exaudiuit preces meas, et eduxit me de lacu miserie et de luto fecis.

Sicut agricola stercus spurcissimum deferens in agrum, eo utitur ad multiplicande segetis bonum, ita et Deus omnipotens non dedignatur de sordidis et malis actibus nostris quelibet bona operari, que tanto minus nobis deputanda sunt, quanto minor erit intentio nostra ad illa pro timore uel amore Dei perpetranda. Hoc autem credendum est ideo dispositione diuina agi, ne quis, ex meritis propriis presumens, studeat in se gloriari, sed in Domino, sicut  scriptum est: Qui gloriatur, in Domino glorietur.

Sicut sculpture inflicte qualitas in sigillo nonnisi per cere impressionem satis agnosci ualet, ita et inuisibilium celestiumque rerum secreta conspici nequeunt, nisi per impressa uisibilium exempla. Unde Dominus noster de celestis regni mysteriis loquens, sepius addidit aliquam presentis uite similitudinem, per hanc, scilicet, incognita faciens nota, ut: Simile est regnum celorum homini patrifamilias, multaque his similia.

Sicut tenera paruaque uirgulta ad quelibet necessaria magis flecti queunt quam magne et antique arbores, ita et homines in pueritia uel iuuentute positi facilius conuerti possunt ad debitam Christiane religionis disciplinam, quam in senectute, quia senectus impatiens est ad queuis inusitata flecti. Unde scriptum est: Que non congregas in iuuentute, quomodo ea habere poteris in senectute?

Sicut in mari nauigantes tam procul a littore possunt meare, ut illud non uideant, ita hi qui secularibus  curis uel carnalibus desideriis deseruiunt, in tantam negligentie profunditatem uenire possunt, ut nec iudicii diuini recolant, nec aliquam perpetue pene uindictam credant. Unde scriptum est: Impius cum uenerit in profundum peccatorum, contemnit.

Sicut leo et lupus uisibiliter insidiantur animalium gregibus, ita et diabolus, querens iugiter quem deuoret et ad perditionem trahat, inuisibiliter insidiatur cunctis fidelibus. Unde scriptum est: Sobrii estote et uigilate, quia aduersarius uester diabolus tanquam leo rugiens circuit, querens quem deuoret.

Sicut regina Saba audiens ex fama sapientiam Salomonis, uenit ad eum, et, aliquandiu apud illum manens, multo maioris sapientie gloriam ibi uidit quam auditu fame antea percepisset; sic et anima queque fidelis, cum erroneos affectus corrigere incipiens, tota uirtute confugerit ad uerum Salomonem, id est Christum, multo maiorem sapientiam et gratiam ibi sentiet quam ullis scriptorum uel dictorum  indiciis de eo audierit.

Sicut nemo construere sibi potest habitaculum, nisi prius habeat locum aliquem ad construendum, ita nemo aliquid boni facere ualet, nisi prius uoluntatem bonam obtinuerit. Unde iugiter orandum est et dicendum: Cor mundum crea in me, Deus, et spiritum rectum innoua in uisceribus meis. Et, O Domine, da mihi uelle bonum, uires ad perficiendum.

Sicut pisces nunquam sponte sua, sed piscatoris solummodo arte aliqua decepti, ab aquis capti trahuntur, ita etiam omnes ad uitam eternam predestinati, a mundanis fluctibus sola Dei gratia quasi quodam rete capiti liberantur. In huiusmodi enim rete nullus sponte sua ingreditur, sed aliqua diuine pietatis dispensatione nunc quidem per prospera, interdum uero per aduersa uocatus, illuc trahitur. Unde Dominus noster in Euangelio dicit: Nemo potest uenire ad me, nisi Pater meus, qui misit me, traxerit eum.

Sicut immensitas et profunditas maris nequit  exhauriri ac perscrutari, ita iudicia diuina nequeunt prorsus inuestigari. Unde Psalmista dicit: Iudicia tua, Domine, abyssus multa. Hinc et Paulus apostolus dicit: O altitudo diuitiarum sapientie et scientie Dei! etc.

Sicut in tempore belli multo maiori militum numero quam in pace opus est ad resistendum hostibus, ita amplioribus uirtutum studiis certandum est, quando uel generaliter Ecclesia sancta nequitiis spiritualibus plus fatigatur, uel specialiter quispiam acrioribus uitiorum incentiuis impugnatur.

Sicut per stillicidia tectorum prauissima tecta nisi reficiantur, paulatim prorsus dilabuntur, ita anime negligenti euenit. In primis enim uelut minuta quedam stillicidia negligentie ea corrumpunt, deinde magis ac magis moribus per incuriam dilapsis imbres largissimi uitiorum influunt. Unde scriptum est: Qui modica spernit, paulatim decidet.

Sicut granum quodlibet uaria tritura excutitur a paleis, ita et fidelis anima, que intra corpus uelut  granum intra paleas contegitur, uariis tribulationibus a paleis uitiorum est excutienda. Unde scriptum est: Per multas tribulationes oportet nos intrare in regnum Dei.

Sicut lutum in manu figuli est, ut faciat inde quale uas uoluerit, sic et omnes homines in manu Dei sunt. Quemcunque uult eligit ad gratiam, quem uult dimittit ad iram. Unde ipse dicit ad Moysen: Miserebor cui uoluero, et clemens ero in quem mihi placuerit.

Sicut in capite constant oculi omnium, ita etiam in Christo, qui est caput corporis Ecclesie, consistere debet omnis intentio fidelium. Unde Salomon dicit: Sapientis oculi in capite eius. Quasi diceret: Fidelis cuiuslibet intentio debet esse in capite suo, id est, in Christo. Talibus igitur similitudinibus unusquisque intelligens ac requirens Deum, ita potest instrui, ut cum in terris sit corpore, celestia contempletur spiritu et mente, ut autem ad hoc facilius instruatur, libet adhuc aliquas similitudines sententie breuioris, quam superius prolatas addere, quia  et hoc ipse edificandi ordo exigit, ut in altitudine minores quam in imo lapides ponantur.

Sicut in muro edificando et parui et magni lapides ponuntur, ita in sancte Ecclesie edificium tam minoris quam maioris meriti homines a Domino colliguntur.

Sicut scala duobus quidem lignis in longum, pluribus uero in transuersum compacta scanditur in altum, ita gemina dilectione Dei et proximi, in quam cetere uirtutes inserende sunt, ascendere possumus in celum.

Sicut splendor solis omnem ad lucis sue radios uenientem non repellit, sed illustrat, ita et Saluator noster omnes ad se uenientes clementer suscipit, dicens: uenite ad me, omnes qui laboratis et onerati estis, et ego reficiam uos.

Sicut equi absque rectore currentes, in precipitia ruunt, ita et corporales sensus sine ratione et imperio anime in suum feruntur interitum. Unde Psalmista admonet nos dicens: Nolite fieri sicut equus et mulus.

 Item sicut equi freno constringuntur, ne iuxta uoluntatis sue impetum precipites discurrant, ita homines plurimi flagello Dei refrenantur, ne stultitie et malitie sue uota implere possint. Unde Psalmista Deum inuocat dicens: In camo et freno maxillas eorum constringe.

Sicut lunaris splendor in comparatione solaris nichil erit, sic omnis Ecclesie sanctitas diuine sanctitati comparata, euanescit. Unde Dominus dicit: Nemo bonus nisi solus Deus. Quasi diceret: Conuertimini ad Deum in toto corde uestro, ut probare possitis quam pius sit omnibus ad se conuersis.

Sicut melli plurimo parum absinthii iniectum uelocem amaritudinem tradit, mellis uero etiamsi duplum iniiciatur absinthio, non poterit obtineri eius dulcedo, ita parua malitie scintilla multum polluit bonum. Unde scriptum est: Qui in uno offendit, multa bona perdit.

Sicut rector quilibet sapiens, per hoc quod manifesta  sua iudicia sapienter et iuste disponit, eamdem quoque iustitiam in secretis iudiciis exercere creditur, ita et Deus omnipotens per manifestam iudiciorum suorum equitatem cuncta que occulte iudicat, iustissime iudicare credendus est.

Sicut melius dulcedo nescitur, nisi aliquid gustetur, ita inestimabilis diuine pietatis suauitas sciri uel credi nequit, nisi per experimentum aliquod gustetur. Unde Psalmista dicit: Gustate et uidete, quoniam suauis est Dominus.

Sicut uas quodlibet plenum nequaquam aliud quid capere ualet, nisi prius emittatur quod in se habebat, ita anima uitiis plena, nisi per confessionem et penitentiam eadem eiecerit uitia, nullatenus in eam intrabit sancti Spiritus gratia.

Sicut in solis radio per fenestram immisso innumerabiles atomi uidentur, qui aliter uideri nequeunt, ita et homo Dei gratia illustratus innumerabilia in se peccata agnoscit, que antea latebant. Nam licet a capitalibus se abstineat, quod etiam  fidelibus cunctis annitendum est, minutis tamen innumerabilibus carere nequit. Unde scriptum est: In multis offendimus omnes.

Sicut esca iuxta qualitatem infirmorum preparanda est, ita et consuetudines fidelium tanta discretione statuende sunt, ut nullatenus hi qui inter eos infirmitate spirituali detinentur, uel propter lenitatem torpescant, uel propter austeritatem deficiant. Superbis enim et negligentibus opus est austeritate, pusillanimis uero et simplicibus lenitate.

Sicut plurimi cibi nichil prosunt absque sale, ita omnes uirtutes absque caritate. Unde Apostolus dicit: Si tradidero in cibos pauperum omnes facultates meas, et si tradidero corpus meum ut ardeat, caritatem autem non habuero, nichil mihi prodest.

Sicut corpus corporali cibo, ita spiritus spirituali reficiendus est, id est, ieiuniis, uigiliis, uirtutibusque ceteris. Unde Dominus noster in Euangelio dicit: Non in solo pane uiuit homo, sed in omni uerbo quod  procedit de ore Dei.

Sicut mulier, cum parit, tristitiam habet, postea uero de prole nata gaudet, ita omnes pro eterna felicitate obtinenda laborantes, in hac uita contristantur et gemunt, postmodum uero semper gaudebunt. Unde Dominus dicit: Beati qui lugent, quoniam ipsi consolabuntur.

Sicut gallina congregat pullos suos sub alas, ut eos protegat, ita Dei gratia omnes ad se confugientes operit et protegit. Unde Psalmista Deo supplicans dicit: Sub umbra alarum tuarum, Domine, protege nos a facie impiorum.

Sicut palmes non potest ferre fructum, nisi manserit in uite, sic et nos nullum boni operis fructum ferre possumus, nisi maneamus in Christo.

Sicut lignum quod plantatum est secus decursus aquarum, dabit fructum in tempore suo, sic beatus uir qui in lege Domini meditatur die ac nocte uarios profert fructus anime.

 Sicut ceruus desiderat ad fontes aquarum, ita desiderare debet anima fidelis peruenire ad Deum.

Sicut fluit cera a facie ignis, sic pereunt peccatores a facie Dei.

Sicut in uno corpore multa membra habemus, omnia autem membra non eumdem actum habent, ita et nos unum corpus sumus in Christo, singuli autem alter alterius membra.

Sicut abscondere non potest homo ignem in sinu suo, ut uestimenta eius non ardeant, aut ambulare super prunas, ut non comburantur plante eius, sic qui ingreditur ad mulierem proximi sui, non est mundus, cum tetigerit eam.

Sicut igne probatur argentum et aurum in camino, ita corda hominum probat Deus.

Sicut fauus dulcissimus est gutturi, sic doctrina sapientie his qui amant eam.

Sicut aqua exstinguit ignem, ita eleemosyna exstinguit peccatum.

 Sicut canis reuertitur ad uomitum suum, sic imprudens iterat stultitiam suam.

Sicut qui mel multum comedit, non est ei bonum, sic qui scrutator est maiestatis, opprimitur gloria.

Sicut urbs patens et absque murorum ambitu, ita uir qui non potest in loquendo cohibere spiritum suum.

Sicut opus est flagellum equo, sic uirga dorso imprudentium.

Sicut deficientibus lignis exstinguitur ignis, ita susurrone subtracto iurgia conquiescunt.

Sicut in aquis resplendent uultus respicientium, sic corda hominum manifesta sunt prudentibus.

Sicut pisces capiuntur hamo, et sicut aues comprehenduntur laqueo, sic capiuntur homines peruersi malitia sua.

Sicut ignoras que sit uia spiritibus, et qua ratione compingantur membra in uentre pregnantium, sic nescis opera Dei, qui fabricator est omnium.

Sicut fumus a uento dispergitur, ita spes impii  euanescit.

Sicut iumenta domestica possessoribus suis omnimodo sunt subiecta, ita et nos Deo subiecti esse debemus. Unde Psalmista dicit: Ut iumentum factus sum apud te.

Sicut terra arida nullum reddit fructum, ita cor hominis in malitia obduratum nil boni capere ualet.

Sicut grauius periculum est in multis diffundi pestem, quam unum pestilentia consumi, ita grauius peccatum est multos subditos pastoris unius uitio corrumpi, quam ipsum solum in iniustitia sua mori.

Sicut uipera a filiis suis in utero positis lacerata perimitur, ita cogitationes male, si intra nos enutrite usque ad effectum peccati perueniunt, animam nostram lacerantes occidunt.

Sicut stultum est, si cecus alicui ducatum promittat, ita irrationabile est, si indoctus aliquis ignotam regiminis curam suscipiat. Unde Dominus dicit: Si cecus ceco ducatum prebeat, ambo in foueam cadunt.

Sicut cecus gradiens facile offendit, ita imperitus  facile in erroris foueam incidit.

Sicut per procellosas equoris undas nonnisi multo labore remigantes transire possunt, ita secularium discrimina curarum nemo potest euadere, nisi cum maxima circumspectione.

Sicut fumus nunquam nisi ex ignis uapore fit, ita nulla tempestas, uel pestilentia, seu fames, aut alia plaga, contingit, nisi ex meritis aliquibus humane prauitatis.

Item sicut igne exstincto fumus deficit, ita fomite uitiorum, id est, desiderio peccandi per penitentie lacrymas emendationisque studium sedato, plage cessabunt. Unde scriptum est: Cum placuerint Domino uie hominis, inimici quoque eius conuertentur ad pacem.

Sicut nudatus publice in hoc seculo confunditur, ita et qui nullo uirtutum uelamine in futuro tegitur, coram angelis omnibusque electis confusionem patietur.

Sicut edificii cuiuslibet fundamentum in imo ponitur, et postea edificium omne in altum erigitur,  ita omnis homo ex infima materia procreatus, et quasi in fundamento luteo formatus, cum ad intelligibilem etatem uenerit, mox debet erigi in altum, id est, ad spiritualis uite studium.

Sicut ex uariis floribus colliguntur mella, ita ex uariis hominibus uirtus quelibet est colligenda. De huiusmodi collectione scriptum est: Sapientiam omnium antiquorum exquirit sapiens.

Sicut equi cuiuslibet cursus probatur in loco spatioso, sic hominis uoluntas in arbitrio dato, et in rebus concessis. Ibi enim quilibet tanto longius ante alium currit, quanto melius facit. Unde Apostolus admonet nos, dicens: Sic currite ut comprehendatis. Subintellige premia uite celestis.

Sicut fistula absque inspirante nullum reddit sonum: ita et cor hominis absque inspiratione diuina nullum recipit bonum. Unde Dominus noster in Euangelio dicit: Sine me nichil potestis facere.

Sicut equus inutilis ad onera quelibet portanda, cito  lassescit in itinere, ita et impatiens in congregatione positus infirmus est ad omnia que pro Christi nomine, uel pro fratrum amore debet sufferre, contemnens quod Apostolus dicit: Alter alterius onera portate.

Sicut in tempore tempestatis horrende, queruntur umbracula arborum uel domorum: ita in tempore tribulationis et tentationis querenda sunt presidia diuine gratie et spiritualium uirorum.

Sicut uenena mortifera non manifeste, sed clam sub aliqua specie bona dantur: sic uitia plurima sub specie uirtutum se occultant, ut aliquos decipiant.

Sicut sus in uolutabro cenulento iacens fedatur: ita et ille qui adulteriis aliisque fornicationum immunditiis implicatur.

Sicut corpus mortuum est sine anima, ita anima mortua est sine Deo.

Ut autem ad unam similitudinem plurima colligam, sicut is qui litterarum notitiam habet, cum eas uiderit aut audierit, mox quid significent intelligit: ita unusquisque intelligens aut requirens Deum, cum  creaturam quamlibet cernit, aut eius rite tractando meminit, statim in ea quasi legens aliquam spiritalis uite intelligentiam capit. Sicut, uerbi gratia, cum immensum solis splendorem inspexerit, uel eius meminerit, mox exinde diuine immensitatem presentie coniicit, sciens pro certo, quia si creatura uim tantam splendoris habet, Creator merito credendus est multo maiorem licet inuisibilem habere. Eodem modo cum reficitur pane corporali et defectiuo, mox coniiciens, quia maiorem refectionem prebere queat spiritualis et eternus panis; id est Christus, qui dixit: Ego sum panis uiuus; discit in eum credere, seque illi committere. Eodem modo cum attenderit simplicitatem uel puritatem pueri, qui pro eo quod ceteris purior est, puer dicitur: statim tractans quomodo exinde edificetur, iuxta illud, Nisi conuersi fueritis, et efficiamini sicut paruuli, non intrabitis in regnum celorum, optat sibimet a Deo prestari aliquam huiusmodi uirtutem. Similiter  cum rerum plurimarum que in hoc mundo possidentur, pulchritudinem aspexerit uel meminerit, statim tractat, quia si transitoria tam pulchra a Deo sunt condita, longe pulchriora sunt eterna, que in celesti regno electis suis preparauit gaudia. Ideoque ex his incitatus omnimodo conatur, ut ad ea pertingere mereatur. Similiter cum dulcem chordarum seu organorum cantilenam audierit seu meminerit, statim exinde coniicit, quia si momentanea presentis uite cantilena tante dulcedinis consistit, multo maior credenda est perpetua celestis harmonie dulcedo, iuxta illud: Que oculus non uidit, nec auris audiuit, etc. Ideoque compunctus exinde sepius optat illuc peruenire. Cum uero debiles, egenos et in utroque homine pauperes aspexerit seu meminerit, statim quasi ex lectione sacra compunctus tractat quantas grates Deo agere debeat, pro eo quod se plurimis forsitan sceleribus deditum, a miseriis tantis cruciari non permisit. Potest et aliter  edificari, qui aliquo modo miseros in hac uita intuetur seu recordatur. Tractans namque, quia si illi qui in hac uita debiles uel inopes sunt, tantam patiuntur miseriam, multo maiori miseria cruciabuntur, qui in futura miseri pauperesque, id est uirtutibus uacui inueniuntur, omnimodo conatur ne ad eterne miserie cruciatum rapiatur. Cum autem tractauerit iustum esse ut parentibus, dominis et magistris terrenis a filiis, seruis et discipulis exhibenda sit obedientia seruitusque deuota; mox quasi legens in his discit, quia Domino dominorum, patri omnium, magistroque celesti, multo magis obtemperandum est et seruiendum. Hoc igitur modo legere nouit omnis intelligens et requirens Deum: quia quanto amplius illum intelligit et requirit, tanto ardentius in eius agnitionem sitit. Unde fit, ut in quelibet elementa uisus uel auditus, seu etiam memoria eius rapitur, ibi continuo quasi legens aliquid de spiritualibus meditetur. Nam turtures seu columbas aut  serpentes attendens, mox tractat qualiter per eos edificetur, eorum uidelicet naturam imitando in castitate, simplicitate necnon prudentia. Turtur enim castitatem, columba simplicitatem, serpentes prudentiam naturaliter obseruant. Attendens etiam uigilem canum quorumdam custodiam, mox in his studet legere, quod pastores et rectores Ecclesie eamdem custodiam debent spiritualiter agere, uigilando et latrando contra diabolicas atque humanas prauitates, ne quem de commissis rapiant uel dispergant. Item cum gradus in quolibet edificio factos, seu ceram aut lapides inspexerit uel meminerit, mox tractat qualiter in eis edificetur; in gradibus quidem, ut discat, quia sicut ad superiores nonnisi ab inferioribus peruenitur, ita ad uirtutes maiores nemo peruenire possit, nisi in minoribus obseruandis studiosus exstiterit, iuxta illam Domini nostri sententiam, Qui infidelis est in minimo, et in maiori infidelis est. In cera autem, ut iuxta ipsius mobilitatem  ex calore patrandam ad bona queque discenda sancti Spiritus igne mollitus, mobilis fiat et humilis: secundum quod scriptum est: Discite benefacere, querite iudicium, et humiliamini sub potenti manu Dei. In lapidibus uero, ut contra quelibet mala sit durus et stabilis, necnon cautus: iuxta Apostoli sententiam, Stabiles estote et immobiles, et nolite omni spiritui credere.

In his ergo que iam diximus et aliis innumerabilibus, unusquisque intelligens aut requirens Deum, quasi legens discit quid credere uel cogitare de Deo debeat, quodque omnium natura elementorum, ut est illud quod de sole, aqua, lapide, cera, turture, columba, serpentibus ceterisque creaturis; et quod instrumentum rationabile, ut est illud quod de edificandi modis, gradibus et consona chordarum organorumque cantilena. Institutio quoque moralis, ut est illud quod de obedientia parentibus, dominis ac magistris exhibenda diximus; tum etiam flagella queque hominem ad Creatoris sui subiectionem atque  uenerationem admoneant. Unde illi tres pueri in camino ignis quondam inclusi, omnia ad laudem Dei exhortantes, dicunt: Benedicite, omnia opera Domini, Domino, laudate et superexaltate eum in secula. Ex quacunque enim creatura homo ad laudem Dei incitatur, quodam loquendi genere Deum benedicit, quia laudantes efficit. Cum igitur satis dictum sit qualiter in rebus uisibilibus legere possitis, legite, precor, in eis tanta cura coram Domino nostro magistro omnium, quanta et uos uelletis in presentia uestri legere illos, quos in omni sapientia sciretis a uobis instructos. Nisi enim sapienter coram uobis legerent, dura flagella caperent. Eadem quoque credite uobis futura, nisi legeritis coram eo intentione pura, qui uobis et uitam dedit, et omnimodo instruxit.

Quia uero ad edificii per similitudines construendi finem iam tendimus, libet ut iuxta morem quorumdam qui sibi speculandi fornices in edibus altis construunt, ut exinde longe lateque speculari possint,  nos quoque aliquid simile hic studeamus, dicentes scilicet qualiter Deus prospiciat super filios hominum. Sit ergo edificii huius specula contemplationis diuine similitudo, ex qua et liberum arbitrium a Deo datum, et quod idem arbitrium sine Dei gratia nichil boni capiat, aliquatenus speculari potest. Sicut enim aliquis prepotens, in excelso manens edificio, omnia que in eiusdem edificii circuitu geruntur, desuper aspicit, nulli intuitu suo necessitatem agendi quelibet inferens, sed tantummodo aciem ad cuncta ibi gesta diligenter apponens: ita et Deus omnipotens omnia que in hoc mundo geruntur inuisibiliter, considerans neminem inspiciendo ad opus aliquod compellit, sed omnes in arbitrio proprio relinquit, membraque tam ad malum quam ad bonum faciendum apta tribuit, ut per hoc omnium affectus probetur, et cuius quisque meriti sit denudetur. uerumtamen ne omnis homo ex arbitrii tanti libertate resolutus uelut pecus lasciuum in perditionis foueam  cadat, quos uult et inspiratione sua et doctrinis uariis, necnon aliqua infirmitatis seu flagelli causa conuertens ad se trahit.

Ecce, fratres karissimi, prout potui, auxiliante Deo, edificium spirituale construxi in altum per instrumenta similitudinum, ut per eas aliquo modo explanarem qualiter Deus a nobis requirendus et intelligendus sit. Nunc uero cum tempus esse uidetur, ut tectum superedificetur, libet ex eiusdem generis lapide, quem in fundamento posui, et tectum condere. Genus autem lapidis in fundamento collocati, quedam fuit similitudo aptissima sancte Trinitati. Quamobrem ut in eodem, in quo cepi, edificare possim, edificium consummare, cupio proferre similitudes aliquas sancte Trinitati congruas, quibus illud explanare nitor, quod omnes sancte Trinitatis persone sint a nobis inuocande, sed specialiter sancti Spiritus: non quod hanc que tertia in sancta Trinitate persona est, maiorem uel priorem credere  debeamus, sed quod efficientia eius non solum ad sui, sed Patris, et Filii agnitionem instruamur. Quod uidelicet hoc modo colligimus. Quia igitur aliud est solummodo subsistere, aliud uero uiuificari in animal rationale, quod intelligere possit totius substantie creatorem, nos qui iam subsistimus per Patris et Filii efficientiam  maxime dehinc indigemus, ut agnoscamus unde subsistamus, quantumque ceteris creaturis excellentiores simus, et quas diuine pietati pro hoc gratias agere debeamus. Hoc autem ad Spiritus sancti efficientiam pertinet, quia per ipsum ad totius bonitatis agnitionem amoremque accendimur, licet et Patris, et Filii, et Spiritus sancti, operatio indiuidua sit in omnibus. Sed quia hec sunt obscura, opus est ut similitudine explanemus aliqua. Sicut ergo in accensa candela trium elementorum, id est, stuppe, cere et lucis indiuidua operatio est, omniaque simul operantur, sed tamen ad lucis flammam aliquid specialius pertinet illuminatio eorum, qui prope commorantur:  nam in tenebris constituti nec ea unde ipsa lux procedit, cernere ualent sine luce, effectu uero lucis omnia uident; sic et sancte Trinitatis operatio licet sit indiuidua, tamen ad Spiritus sancti personam, que per lucem significatur, aliquid specialiter pertinet inspiratio diuina, per quam instruimur non solum ad agnoscenda eiusdem Spiritus sancti dona, sed etiam ad totius Trinitatis mysteria, sicut et Dominus noster promisit dicens; Paracletus Spiritus sanctus, quem mittet Pater in nomine meo, ille uos docebit omnia. Cum dicit omnia, excepit nulla quibus edocendi sumus bona. Nec tamen credendum, quod sine Patris et Filii cooperatione eadem fiat doctrina, sicut nec lux candele sine stuppe et cere agitur cooperatione. Potest et in candela, que non semper, sed statutis horis lucere solet, significari quod Spiritus sancti lux non semper in cordibus fidelium permanet, sed iuxta profectum uel qualitatem singulorum omnia disponens, nunc eos quasi incendens  illuminat, nunc uero quasi idem lumen exstinguens ad tempus deserit: ut per hoc probati discant, quia nichil in se, omnia autem in Deo ualeant. Unde est quod legitur sanctis prophetis interdum defuisse spiritus prophetie. Sed quanta differentia est inter accense et non accense candele utilitatem, tanta etiam est inter eius qui Spiritu sancto iam illuminatus est, et eius qui nondum illuminatus est, qualitatem. Et sicut candela accensa non solum sibi, sed etiam omnibus accedentibus lucem prestat, sic et ille qui a Spiritus sancti gratia illuminatus est, non solum sibimet, sed et omnibus ad se uenientibus sapientia data prodesse desiderat. Ille uero qui nondum illuminatus est, nec sibi nec cuiquam spiritualiter prodesse cupit, sed uelut irrationale animal tantum subsistens, nil querit unde subsistat, et quid Deo pro humane substantie excellentia debeat. Hinc plurima sacre Scripture inueniri possunt testimonia, que indicant omnia diuine pietatis dona  per sancti Spiritus gratiam fidelibus prestari: ut est illud quod ipse Dominus per Prophetam dicit: Super quem requiescit Spiritus meus, etc. Designans scilicet per efficientem et donantem, efficientiam donorum spiritualium. Cui simile in Euangelio legitur a Domino dictum ad discipulos: Si ergo uos cum sitis mali, nostis bona data dare, usque spiritum bonum petentibus se. Per hoc namque quod dixit: spiritum bonum petentibus se daturum, significauit dona uirtutum, que per infusionem sancti Spiritus tribuuntur. Eliseus quoque ad Eliam, Obsecro, inquit, ut fiat spiritus tuus duplex in me. Per Spiritus uidelicet personam significans omnium uirtutum dona, que idem Elias a Deo accepit. Non enim a semetipso quidquam habuit, quod appetendum foret. Illud etiam quod legitur, quia Spiritus sanctus super apostolos ueniens, omnium linguarum notitiam et fiduciam loquendi contra omnes aduersarios eis contulit, cunctis fidelibus satis indicat, quid idem  Spiritus ualeat, et quanta tribuantur dona ex eius gratia. De quibus omnibus Apostolus euidentissimum ponit testimonium dicens: Omnia operatur unus, etc. Hec igitur, ut reor, sufficiunt ad hoc quod dixi: Spiritus sancti gratiam a nobis specialiter inuocandam. Nunc etiam cupio explanare, quomodo nobis proxima esse uideatur non loco, sed nos consolando, unde et paraclesis, id est, consolatio dicitur, sicut et ille Samaritanus Euangelicus dicitur proximus fuisse ei qui incidit in latrones, misericordiam exhibendo. Omnis enim misericors miseris proximus esse probatur. Qui nimirum sensus, quamuis sufficiat ad promisse explanationis testimonium, libet tamen similitudine alia declarare eumdem sensum. Notum quippe est omnibus numerare aliquid scientibus, quia tribus unitatibus pro tribus personis Patris, et Filii, et Spiritus sancti dictis, tertia unitas proxima est pluralitati, id est, quaternario ceterisque numeris sequentibus, et omni per eosdem numeros numerando uenire cupienti ad sancte Trinitatis personas,  occurrit primo persona tertia. Unde intelligi datur, quia sicut unitas et persona tertia proxima est pluralitati, qua homines significantur, nec ab eadem pluralitate perueniri potest ad secundam unitatem nisi per tertiam: ita inprimis semper inuocanda est, necnon a Patre et Filio exoranda ea que nobis proxima constat gratia Spiritus sancti, que per tertiam unitatem significatur, ut nos inspiratione sua dirigat in uiam iustitie. Nam, ut Apostolus dicit: Nemo dicere potest Dominus iehsu, nisi in Spiritu sancto. Si ergo tante uirtutis nomen nemo potest dicere nisi in Spiritu sancto, patet profecto, quia nulla bona actio fieri ualet sine illo, et per ipsum introducendi sumus ad totius salutis uiam, id est, ad Christum Filium Dei. Cumque hac fide ad illum ducti fuerimus, ille uelut ostiarius perducet nos ad primam Unitatem, id est, ad Patrem, sicque eiusdem Domini nostri impletur promissio dicentis: Ego sum ostium, etc., et, Si quid petieritis Patrem,  etc. Qui enim credit se non posse saluari nisi in nomine Filii Dei, huic ipse ostium salutis efficitur. Qui autem aliter credit, attendat quod ipse alibi dicit: Nemo uenit ad Patrem, etc. Ideoque orationes missales, in quibus persona Domini nostri Iesu Christi non habetur, ita terminande sunt: Per Christum Dominum nostrum, uel per Dominum nostrum Iesum Christum Filium tuum, etc., si totius Trinitatis memoriam agere uelis. Si uero in distinctione orationis ultima Filii persona commemoratur, non opus est eamdem personam iterari in fine, sed tantummodo dicendum: Qui tecum uiuit, uel, Qui cum Patre et Spiritu sancto, etc. Sicque fit, ut aut in nomine Domini seu totius Trinitatis omnia petamus. Hec igitur sint dicta contra eos, qui credunt sibi sufficere solam Patris omnipotentis inuocationem sine persona Filii et Spiritus sancti. Quibus iterum dico quod supra dixi, quia sicut a pluralitate, qua omnes homines significantur, antequam ad eam unitatis diuine  gratiam perueniant, pro qua et Dominus noster iehsu Christus rogat, dicens ad Patrem: Rogo ut sint unum, sicut et nos, nullus numerando pertingere potest ad unitatem primam, nisi per ordinem congruum tertie et secunde unitatis; ita nemo ad Patrem peruenire potest, nisi utriusque Filii Dei scilicet, et Spiritus sancti gratiam pariter inuocandam crediderit. Ergo hec omnia que uobis, fratres karissimi, de sancta Trinitate dixi, sint pro edificii nostri, quod per instrumenta similitudinum construxi, tecto et pro eiusdem edificii munimento. Et ut delectabilius stare possit, libet super tectum ponere sancte crucis tropheum, similitudine congrua expressum. Sicut enim potens quilibet multa comprehendere et ad se trahere studens, extendit brachia sua ad trahendum: sic Dominus noster Christus per palmas in cruce tensus, omnia que uoluit ad semet mystice traxit. Unde ipse dixit: Si exaltatus fuero a terra, omnia traham ad me ipsum. Inter que omnia  et nos quoque ad se trahere dignetur, qui cum Patre et Spiritu sancto uiuit et regnat Deus per omnia seculo seculorum, Amen.



IN PSALMUM XC.

Quia diabolus membra Christi in nocte, item in die, tentare non desinit, testatur Psalmista, cum dicit: Scuto circumdabit te ueritas eius, non timebis a timore nocturno, a sagitta uolante in die, a negotio perambulante in tenebris, ab incursu et demonio meridiano. Iuxta diuersitatem horarum exprimitur qualitas tentationum. Quid est scutum ueritatis aliud quam amor iustitie? Omnis namque amator iustitie assertor esse ueritatis probatur. Porro iustitiam amplectendo, ueritatem conatur tueri. A quinque, percito nimirum assultu anime infra scripto, mens fidelis eruitur, si scuto ueritatis premunitur. In primis a timore nocturno liber euadit. Timor quippe nocturnus presens est uita, cuius caligine tendentes  ad patriam, circumdamur; interim iter agentes sine intermissione bellum clandestinum atque forense, quod hostis antiquus administrat, toleramus. uerumtamen quanam parte ictus diriguntur contra nos, uelut ceca caligine noctis circumsepti, nequaquam discernere sepiuscule ad purum possumus. Qui si quando sagitta arcu dolositatis emissa, teipsum appetierit: quia summi regis preceptis te militaturum mancipasti, ex tunc scutum eius arripuisti: exple promissum, caueto mentiri, ne sis, queso, retrograda. Sic certe casso uulnere perspicies sagittam malignitatis a teipso declinantem. Quid igitur per sagittam, nisi iniquitas incursans improuise? quid uero diei nomine, nisi discretio figuratur? uolat igitur sagitta per diem, cum, remoto discretionis nubilo, percipit qui tentatur, id esse proculdubio peccatum quod uirtutes animi molitur expugnare. Hostis nonnunquam cum homine negotium tractare uidetur, cum eousque sibi delectationem patrandi sceleris ingerat, quod etiam respuendi, uel agendi quod ille persuadet,  pendulus permaneat. Hic sane nomen negotii sonare uidetur. Negotium enim quasi negans otium dicitur. Omnis itaque qui diabolicam impugnationem perpetitur, ad utrumlibet uacillans efficaciam negotii sortitur. Nulla namque sibi requies conceditur, donec optio perseuerantie seu ruine terminetur: cumque circa hec inefficax plerumque reperiatur, utpote uictus totas uires suas aduersus agonothetam huiusmodi exerit: sed eum quem nutantem, quasi negotium tractantem inspicit, impetu statim ualidissimo percutit, et ad delectationis barathrum, quibus potest uiribus pertrahit. Queres quidem per uocabulum incursus exprimitur. Quid plura? Sequitur uehemens furor demonii meridiani, quod sibi consensum fede delectationis allicit, quoniam sicut sol cum centrum plage meridiane ascenderit, quo altius surgat non habet; ita uero malignus spiritus, postquam animam sibi consciendo illexerit, locum superiorem quo possit irrepere haudquaquam inuenit.





uENERABILIS BEDAE EXPOSITIO ISTIUS GENESIS uERSUS: Surgite, egredimini de loco isto: quia delebit Dominus ciuitatem hanc. Et uisus est eis quasi ludens loqui .


 Quod ostium Loth obcluserunt angeli, ne uel ipsum, uel aliquem de domo ipsius possent ad perdendum rapere Sodomite, patenter insinuat, quia nullum de electis Dei perditura est impietas et persecutio reproborum, dicente Domino de ouibus suis: Et ego uitam eternam do eis, et non peribunt in eternum, et non rapiet eas quisquam de manu mea . Quod item Loth, facultate ab angelis data, nullum de ciuibus perfidis, ne de suis quidem cognatis, siue amicis, tamen etsi multum conatus, potuit ad salutem reuocare, significat quod nullius labor hominis ad numerum predestinatorum, qui ante constitutionem  mundi electi sunt a Domino, uel unam possit animam adiicere. Nouit enim Deus qui sunt eius . uerum, etsi nostram fragilitatem qui ad electorum sortem pertinent latet, non tamen ab agenda cura nostre salutis cessandum, nec ab instruendis proximis lingua est continenda: sed ad exemplum beati Loth, et nobis caste uiuendum, et errantium quoque correctioni officium pietatis impendendum. Constat enim quod etsi predestinatos ad interitum saluare nequimus, nostre tamen benignitatis, quam erga illorum salutem impendimus, mercedem non perdimus.




uolume back matter






ORDO RERUM QUAE IN HOC TOMO CONTINENTUR.



 BEDAE OPERA EXEGETICA GENUINA.
    EXPOSITIO SUPER EPISTOLAS CATHOLICAS. 9
    SUPER DIuI IACOBI EPISTOLAM. Ibid.
    SUPER PRIMAM EPISTOLAM S. PETRI. 41
    SUPER SECUNDAM EPISTOLAM S. PETRI. 67
    SUPER PRIMAM EPISTOLAM S. IOANNIS. 85
    SUPER SECUNDAM EPISTOLAM S. IOANNIS. 119
    SUPER TERTIAM EPISTOLAM S. IOANNIS. 121
    SUPER EPISTOLAM S. IUDAE. 123
    EXPLANATIO APOCALYPSIS. 129
    Epistola ad Eusebium. Ibid.
    Epigramma. 133
    EXPOSITIONIS LIBER PRIMUS.---Explanantur septem priora capita cum prima parte capitis octaui. 133
    LIBER II.---A posteriori parte cap. uIII ad Xu exclus. 153
    LIBER III.---A capite Xu ad finem. 177

OPERA SPURIA ET DUBIA.
    DE SEX DIERUM CREATIONE liber sententiarum ex Patribus collectarum. 207
    De prima die. Ibid.
    De secunda die. 210
    De tertia die. 211
    De quarta die. 212
    De quinta die. 213
    De sexta die. 215
    De septima die. 218
    De ascensione fontis et irrigatione terre. 222
    De plantatione Paradisi. 225
    De ligno scientie boni et mali, de egressione fluuii, de preceptione ligni. 226
    De immissione soporis et creatione mulieris. 227
    De astutia serpentis. 229
    De suggestione serpentis ad mulierem. 230
    De consensu mulieris. 231
    De consensu uiri. Ibid.
    uox increpantis uel reuocantis, excusatio uiri, maledictio serpentis. 232
    De maledictione mulieris, et uiri, de ueste mortali. 233
    De eiectione eorum de paradiso, et flammea framea uersatili. 234
    SUPER GENESIM DIALOGUS. Ibid.
    QUAESTIONES SUPER EXODUM. 363
    Prologus. Ibid.
    CAPP. I-uI.---Que in se contineat Exodus. De septuaginta animabus. De morte Ioseph. De afflictione populi. De masculorum nece. De inuentione Moysi. 365
    CAPP. uII-IX.---De occiso Aegyptio. De manifestatione Domini in rubo. De uirga in serpentem conuersa. 366
    CAPP. X-XIII.---De manu Moysi in sinum missa. De aquis conuersis in sanguinem. De ingressu Moysi ad Pharaonem. De uirga in draconem conuersa. 367
    CAPP. XIu ET Xu.---De obduratione Pharaonis. De decem plagis. 368
    CAP. XuI.---De Pascha. 369
    CAPP. XuII-XX.---De uasis Aegyptiorum sublatis. De azymo. De columna ignis et nubis. De diuisione maris. 370
    CAPP. XXI-XXIII.---De cantico glorificationis. De aquis  maris. De duodecim fontibus et septuaginta palmis. 371
    CAPP. XXIu-XXuI.---De carnibus alitum et manna. De petra uirga percussa. De pugna contra Amalech. 372
    CAPP. XXuII-XXIX.---De cognato Moysi. De ascensione Moysi in montem. De monte Sina et tonitruis. 373
    CAP. XXX.---De decem uerbis. 374
    CAPP. XXXI-XXXIII.---De duabus tabulis. De eo quod iussum est: Altare de terra facietis. De eo quod ait: Non edificabitis illud de sectis lapidibus. 375
    CAPP. XXXIu-XXXuII.---De eo quod ait: Non accedetis ad eum per gradus. De Hebreo sex annis seruiente. De talione. De decimis et primitiis offerendis. 376
    CAPP. XXXuIII ET XXXIX---De uitulo combusto igni. De interfectis tribus millibus hominum. 377
    CAPP. XL-XLII.---De confractione tabularum. De quadraginta diebus quos ieiunauit Moyses. De eo quod dicit Dominus ad Moysen: Posteriora mea uidebis. 378
    CAPP. XLIII-XLu.---De glorificatione Moysi. De edificatione arce. De urna aurea, tabulis et uirga. 381
    CAPP. XLuI-L.---De propitiatorio et Cherubim. De altare. De mensa. De candelabro et oleo. De tabernaculo. 382
    CAPP. LI-LIII.---De columnis et basibus. De appenso uelo. De donariis ad constructionem tabernaculi. 383
    CAPP. LIu-LuI.---De unguento quo perungitur tabernaculum. De incenso composito. De ueste pontificis. 385
    QUAESTIONES SUPER LEuITICUM. 387
    CAPP. I ET II.---De quatuor generibus principalium oblationum. De figuris hostiarum. Ibid.
    CAPP. III ET Iu.---De igne sacrificii. Quod mel in Dei sacrificio non offeratur. 388
    CAPP. u-uIII.---Quod sal in omnibus sacrificiis admisceatur. Quod in sacrificiis oleum offeratur. De sacrificio eius qui sacramentum protulit et ablutionem. De filiis Aaron exstinctis. 389
    CAPP. IX ET X.---De discretione ciborum. De immunditia parientium. 390
    CAP. XI.---De lepris. 391
    CAP. XII.---De sacerdote magno et cultu eius. 392
    CAPP. XIII ET XIu.---De sacerdotibus qui non offerunt sacrificium. De ablutione Aaron et filiorum eius. 394
    CAP. Xu.---De oblatione pro sacerdotis delicto. 395
    CAP. XuI ET XuII.---Que de pecoribus non offerantur in sacrificio. De ceteris ceremoniis. 396
    QUAESTIONES SUPER NUMEROS. Ibid.
    CAPUT PRIMUM.---Catalogus mansionum. Ibid.
    CAP. II.---Pascha secundi mensis. 397
    CAP. III.---De Nazareis. 398
    CAPP. Iu-uIII.---De leprosis, fluxis et immundis. Aetas bellatorum. Leuite et custodes uasorum. Due tube. Sepulcra concupiscentie. 399
    CAPP. IX-XI.---Septuaginta uiri electi. Marie obtrectatio. De duodecim exploratoribus. 400
    CAP. XII.---De homine ligna colligente. 401
    CAPP. XIII-XuI.---De Core, Dathan, et Abiron. Aaron cum thuribulo. uirga florens. uitula rufa. 402
    CAPP. XuII ET XuIII.---Marie mors. Moysi titubatio ad petram. 405
     CAP. XIX.---De morte Aaronis et serpentibus. 406
    CAPP. XX-XXII.---De Seon rege Amorrheorum, et Og rege Basan. Moysis mors. De Balaam et Balaac. 407
    CAPP. XXIII-XXuI.---Phinees sacerdos. Numerus populi. Quinque filii Salphad. Genera oblationum. 408
    CAP. XXuII.---De morte Balaam. 409
    CAPP. XXuIII ET XXIX.---Idoli destructio. 410
    QUAESTIONES SUPER DEUTERONOMIUM. Ibid.
    CAPITA I ET II.---De eo quod IX diebus Deuteronomium manu scribitur. De XL annis laboriose peractis. Ibid.
    CAPP. III-u.---De non plantando ligno iuxta altare Dei. De auferendo preputio ligni pomiferi. De non arando in primogenito bouis, et non tondenda primogenita ouium. Ibid.
    CAPP. uI-IX.---De non arando in boue et asino. De non allig. os bouis triturantis. De non coquendo hedum in lacte matris. De ueste ex lana et lino contexta. 411
    CAPP. X-XII.---De non accipiendo, loco pignoris, superiorem et inferiorem molam. De non abominando Aegyptium. De non habendo in sacculo diuersa pondera. 412
    CAPP. XIII-Xu.---De trium testimonio. De uxore fratris accipienda. De formidoloso, ut non bellum adeat. 413
    CAPP. XuI ET XuII.---De interemptione septem gentium. Quod cum Abraham de futuris Dominus loqueretur, non uII, sed X legitur gentes dinumerasse. 414
    CAPP. XuIII ET XIX.---De muliere capta in bello. Quid significet securis e manubrio lapsa. 415
    CAPP. XX-XXII.---De pollutione somnii. De paxillo ferendo. De XL flagellis delinquentibus adhibendis. 416
    QUAESTIONES SUPER IESU NAuE LIBRUM. 417
    CAPP. I-Iu.---De morte Moysi et principatu Iosue. De exploratoribus et Rahab. De transitu arce. De duabus semitribubus armatis precedentibus Isrel. Ibid.
    CAPP. u ET uI.---De XII lapid. et circumcis. secunda. 418
    CAPP. uII ET uIII.---De excidio Iericho et saluatione Rahab. De furto Achan. 419
    CAPP. IX-XI.---De constructione altaris. De maledictionibus et benedictionibus. De Gabaonitis. 420
    CAPP. XII-XIu.---De prelio in Gabaon. De exstinctis gentibus et terre diuisione. De diuisione terre in duabus et nouem semitribubus. 421
    CAPP. Xu-XuIII.---Quod leuite non acceperunt hereditatem terre. Quod habitacula leuitarum per omnes tribus discernuntur. Quod quadraginta duas urbes Leuite in possessionem accipiunt. De Chananeo populo exstincto. 422
    QUAESTIONES SUPER LIBRUM IUDICUM. 423
    CAPITA I ET II.---De seruitute populi et liberatione. De Debbora et Iahel. Ibid.
    CAPP. III ET Iu.---De oraculo angeli ad Gedeon. De mysterio uelleris et arce. 424
    CAP. u.---De prelio cum trecentis. 425
    CAP. uI.---De Abimelech. 427
    CAPP. uII ET uIII.---De Iephte et filia. De Samson. 428
    QUAESTIONES SUPER LIBRUM RUTH. 429
    QUAESTIONES SUPER LIBRUM PRIMUM REGUM.
    CAPUT PRIMUM.---De natiuitate Samuelis. Ibid.
    CAP. II.---De propheta ad Heli destinato 431
    CAP. III.---De arce captiuitate. 432
    CAP. Iu.---De sacrificio Samuelis, et lapide adiutorii. 433
    CAPP. u-uIII.---Unctio Saulis. De ieiunio indicto a Saule. De Agag seruato. De arreptione Saul a spiritu malo. 434
    CAP. IX.---Dauidis unctio. 435
    CAPP. X-XII.---De certamine Dauidis et Golie, ubi Saul Dauidi pro centum preputiis Philistinorum filiam promittit. Dauid canens spiritum malum a Saule repellit. Saul mittit custodes ad domum Dauidis, ut interficeretur. 436
    CAPP. XIII-Xu.---Ad Dauidem missi prophetant. Dauid uenit ad Abimelech. Ad regem Achis fugit, 438
    CAP. XuI.---Dauid, dormiente Saule, hastam tulit. 439
    CAPP. XuII ET XuIII.---Amalecite a Dauide superantur. Saul pythonissam consulit. 440
    CAP. XIX.---Saul et Ionathas occiduntur. 442
    QUAESTIONES SUPER LIBRUM II REGUM. Ibid.
    CAPITA I ET II.---Dauid admonetur per prophetam ne templum construat. De peccato Dauidis et Bersabee. Ibid.
    CAP. III.---De Absalone. 443
    CAPP. Iu-uI.---De eo quod Dauid aquas de cisterna Bethleem petit. Psalmus XuII cur solus in lib. Regum reperiatur. De catalogo fortium Dauid in typo sanctorum. 444
    QUAESTIONES SUPER LIBRUM III REGUM. Ibid.
    CAPUT PRIMUM.---De Salomone. Ibid.
    CAP. II.---De templi edificatione. 445
     CAP. III-uI.---De sapientia Salomonis. De iudicio Salomonis. De regina Austri, etc. 446
    CAPP. uII et uIII.---De diuisione decem tribuum. De Elia et Eliseo. 447
    QUAESTIONES SUPER LIBRUM Iu REGUM. Ibid.
    CAPITA I-III.---De duobus quinquagenariis, cum militibus suis igne combustis. De Eliseo, ubi aquas Iericho sanauit. De paruulis ab Eliseo maledictis. 447
    CAPP. Iu et u.---De baculo per seruum misso, et mortuo non resuscitato. De ferro et ligno exsiliente in profundum, et reuerso ad lignum. 448
    CAPP. uI-uIII.---De egritudine Ezechie et Xu additis annis. De Ezechie diuitiis morbo iactantie Chaldeis ostensis. De transmigratione sub Nabuchodonosor facta. 449
    CAPP. IX-XI.---De LXX annis captiuitatis, et Iesu sacerdote. De uasis Domini in Babyloniam deportatis, et quod rex Babylonicus typum gerat diaboli. De reditu populi. 450
    CAPP. XII et XIu.---De Machabeis. Post Simonis Machabei discessum, quot anni usque ad Christi natiuitatem computentur. Dauid leonem et ursum interficit. 451
    CAP. Xu.---Eliam Achab persequitur. 452
    CAP. XuI.---Eliseus Naaman Syrum a lepra mundat. 454
    ALIQUOT QUAESTIONUM LIBER. 455
    QUAESTIO PRIMA.---De stella et magis. Ibid.
    QUAEST. II et III.---De eo quod dicit Apostolus: A Iudeis quinquies quadragenas una minus accepi. De eo quod ibidem dicit Apost.: Nocte et die in profundo maris fui. Ibid.
    QUAESTIO Iu.---De eo quod dicit Apostolus: Mihi uindicta et ego retribuam, dicit Dominus. 457
    QUAESTIONES u et uI.---De illo eiusdem Apostoli: Unusquisque in suo sensu abundet. De uerbis Dauid quibus Saul et Ionathan interfectos plorauit. 458
    QUAESTIONES uII et uIII.---Quid sit in psalmo: Ignitum eloquium tuum uehementer. De reductione arce Domini de domo Aminadab per regem Dauid. 459
    QUAESTIO IX.---De angelis. 462
    QUAEST. X et XI.---De delictis hominum et eorum pena. De animarum usque ad restitutionem mansione. 464
    QUAESTIO XII.---Si boni bonos in regno celesti, uel si mali malos in supplicio agnoscant. 465
    QUAESTIO XIII.---De libero arbitrio. 466
    QUAESTIO XIu.---De peccato originali. 468
    QUAESTIO Xu.---De redemptione humana. 471
    DE PSALMORUM LIBRO EXEGESIS. 477
    Prefatio prima. Ibid.
    Prefatio altera. 479
    INCIPIT EXEGESIS. 483
    Psalmus I, Ibid.---II, 489.---III, 494.---Iu, 501.---u, 506.---uI, 511.---uII, 515.---uIII, 524.---IX, 529.---X, 544---XI, 547.---XII, 550.---XIII, 552.---XIu, 556.------Xu, 557---XuI, 561.---XuII, 566.---XuIII, 579.---XIX, 584.---XX, 587.---XXI, 588.---XXII, 598.---XXIII, 600.---XXIu, 604.---XXu, 608.---XXuI, 612.---XXuII, 609. XXuIII, 622.---XXIX, 625.---XXX, 629.---XXXI, 641. XXXII, 645.---XXXIII, 651.---XXXIu, 658.---XXXu, 666.---XXXuI, 671.---XXXuII, 679.---XXXuIII, 680.---XXXIX, 692.---XL, 698.---XLI, 701.---XLII, 706.---XLIII, 709.---XLIu, 716.---XLu, 724.---XLuI, 727.---XLuII, 729.---XLuIII, 733.---XLIX, 739.---L, 747.---LI, 754.---LII, 759.---LIII, 761.---LIu, 764.---Lu, 774.---LuI, 778.---LuII, 782.---LuIII, 786.---LIX, 792.---LX, 798.---LXI, 801.---LXII, 806.---LXIII, 810.---LXIu, 814.---LXu, 819.---LXuI, 825.---LXuII, 828.---LXuIII, 842.---LXIX, 852.---LXX, 854.---LXXI, 561.---LXXII, 868.---LXXIII, 873. LXXIu, 881.---LXXu, 885.---LXXuI, 888.---LXXuII, 893.---LXXuIII, 910.---LXXIX, 914.---LXXX, 919.---LXXXI, 924.---LXXXII, 926.---LXXXIII, 930.---LXXXIu, 935.---LXXXu, 940.---LXXXuI, 944.---LXXXuII, 947.---LXXXuIII, 952.---LXXXIX, 964.---XC, 970.---XCI, 976.---XCII, 981.---XCIII, 985.---XCIu, 989.---XCu-XCuIII, 990.---XCIX-CI, 991.---CII, 999.---CIII, 1004.---CIu, 1011.---Cu, 1017.---CuI, 1022.---CuII, 1028.---CuIII, 1029.---CIX, 1033.---CX, 1036.---CXI, 1038.---CXII, 1039.---CXIII, 1040.---CXIu, 1044.---CXu, 1046.---CXuI et CXuII, 1048.---CXuIII, 1052.---CXIX, 1084.---CXX, 1087.---CXXI, 1088.---CXXII CXXIu, 1089.---CXXu-CXXuII, 1090.---CXXuIII-CXXXI, 1091.---CXXXII et CXXXIII, 1092.---CXXXIu-CXXXuI, 1093.---CXXXuII-CXL, 1094.---CXLI-CXLIII, 1095.---CXLIu-CXLuI, 1096.---CXLuII, CXLuIII, 1097.---CXLIX, CL, 1098.
    OPUSCULA ALIQUOT. 1098




 FINIS TOMI NONAGESIMI TERTII.
