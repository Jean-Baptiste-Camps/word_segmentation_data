
PATROLOGIAE TOMUS CCIu.

CLEMENS III PONT. ROM. / S. STEPHANUS GRANDIMONT. / LABORANS / HENRICUS DE CASTRO MARSIACO, S. R. E. CARD. / BALDUINUS CANTUAR. ARCHIEP. / BERNARDUS ABBAS FONTIS CALIDI. / STEPHANUS DE LICIACO / PETRUS BERNARDI / GUILLELMUS DE TRAHINACO / GERARDUS ITHERII, GRANDIMONTENSES. / REINERUS / LAURENTIUS / MONACHI LEODIENSES. / ERMENGAUDUS. / HENRICUS SEPTIMELLENSIS.

TOMUS UNICUS


EXCUDEBATUR ET uENIT APUD I.-P. MIGNE EDITOREM, IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM, SEU PETIT-MONTROUGE. 1855


uolume front matter




Series title page


PATROLOGIAE CURSUS COMPLETUS

SIuE BIBLIOTHECA UNIuERSALIS, INTEGRA, UNIFORMIS, COMMODA, eCONOMICA, OMNIUM SS. PATRUM, DOCTORUM SCRIPTORUMQUE ECCLESIASTICORUM QUI AB AEuO APOSTOLICO AD INNOCENTII III TEMPORA FLORUERUNT; RECUSIO CHRONOLOGICA OMNIUM QUAE EXSTITERE MONUMENTORUM CATHOLICAE TRADITIONIS PER DUODECIM PRIORA ECCLESIAE SAECULA, IUXTA EDITIONES ACCURATISSIMAS, INTER SE CUMQUE NONNULLIS CODICIBUS MANUSCRIPTIS COLLATAS, PERQUAM DILIGENTER CASTIGATA; DISSERTATIONIBUS, COMMENTARIIS LECTIONIBUSQUE uARIANTIBUS CONTINENTER ILLUSTRATA; OMNIBUS OPERIBUS POST AMPLISSIMAS EDITIONES QUAE TRIBUS NOuISSIMIS SAECULIS DEBENTUR ABSOLUTAS DETECTIS, AUCTA; INDICIBUS PARTICULARIBUS ANALYTICIS, SINGULOS SIuE TOMOS, SIuE AUCTORES ALICUIUS MOMENTI SUBSEQUENTIBUS, DONATA; CAPITULIS INTRA IPSUM TEXTUM RITE DISPOSITIS, NECNON ET TITULIS SINGULARUM PAGINARUM MARGINEM SUPERIOREM DISTINGUENTIBUS SUBIECTAMQUE MATERIAM SIGNIFICANTIBUS, ADORNATA; OPERIBUS CUM DUBIIS TUM APOCRYPHIS, ALIQUA uERO AUCTORITATE IN ORDINE AD TRADITIONEM ECCLESIASTICAM POLLENTIBUS, AMPLIFICATA; DUOBUS INDICIBUS GENERALIBUS LOCUPLETATA: ALTERO SCILICET RERUM, QUO CONSULTO, QUIDQUID UNUSQUISQUE PATRUM IN QUODLIBET THEMA SCRIPSERIT UNO INTUITU CONSPICIATUR; ALTERO SCRIPTURAE SACRAE, EX QUO LECTORI COMPERIRE SIT OBuIUM QUINAM PATRES ET IN QUIBUS OPERUM SUORUM LOCIS SINGULOS SINGULORUM LIBRORUM SCRIPTURAE TEXTUS COMMENTATI SINT. EDITIO ACCURATISSIMA, CAETERISQUE OMNIBUS FACILE ANTEPONENDA, SI PERPENDANTUR: CHARACTERUM NITIDITAS, CHARTAE QUALITAS, INTEGRITAS TEXTUS, PERFECTIO CORRECTIONIS, OPERUM RECUSORUM TUM uARIETAS TUM NUMERUS, FORMA uOLUMINUM PERQUAM COMMODA SIBIQUE IN TOTO OPERIS DECURSU CONSTANTER SIMILIS, PRETII EXIGUITAS, PRAESERTIMQUE ISTA COLLECTIO, UNA, METHODICA ET CHRONOLOGICA, SEXCENTORUM FRAGMENTORUM OPUSCULORUMQUE HACTENUS HIC ILLIC SPARSORUM, PRIMUM AUTEM IN NOSTRA BIBLIOTHECA, EX OPERIBUS AD OMNES AETATES, LOCOS, LINGUAS FORMASQUE PERTINENTIBUS, COADUNATORUM.

SERIES SECUNDA,

IN QUA PRODEUNT PATRES, DOCTORES SCRIPTORESQUE ECCLESIAE LATINAE A GREGORIO MAGNO AD INNOCENTIUM III. ACCURANTE I.-P. MIGNE, BIBLIOTHECAE CLERI UNIuERSAE, SIuE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE. PATROLOGIA BINA EDITIONE TYPIS MANDATA EST, ALIA NEMPE LATINA, ALIA GRAECO-LATINA.---uENEUNT MILLE ET TRECENTIS FRANCIS SEXAGINTA ET DUCENTA uOLUMINA EDITIONIS LATINAE; OCTINGENTIS ET MILLE TRECENTA GRAECO-LATINAE.---MERE LATINA UNIuERSOS AUCTORES TUM OCCIDENTALES, TUM ORIENTALES EQUIDEM AMPLECTITUR; HI AUTEM, IN EA, SOLA uERSIONE LATINA DONANTUR.

PATROLOGIAE TOMUS CCIu.


CLEMENS III PONT. ROM.



S. STEPHANUS GRANDIMONT.



LABORANS,



HENRICUS DE CASTRO MARSIACO, S. R. E. CARD.



BALDUINUS CANTUAR. ARCHIEP.



BERNARDUS ABBAS FONTIS CALIDI.



STEPHANUS DE LICIACO,



PETRUS BERNARDI,



GUILLELMUS DE TRAHINACO,



GERARDUS ITHERII, GRANDIMONTENSES.



REINERUS,



LAURENTIUS,



MONACHI LEODIENSES.



ERMENGAUDUS.



HENRICUS SEPTIMELLENSIS.



EXCUDEBATUR ET uENIT APUD I.-P. MIGNE EDITOREM, IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM, SEU PETIT-MONTROUGE. 1855


uolume title page
SAECULUM XII

CLEMENTIS III

PONTIFICIS ROMANI

EPISTOLAE ET PRIuILEGIA

ORDINE CHRONOLOGICO DIGESTA ACCEDUNT

S. STEPHANI ORDINIS GRANDIMONTENSIUM FUNDATORIS,



LABORANTIS,



HENRICI DE CASTRO MARSIACO,



S. R. E. CARDINALIUM,



BALDUINI CANTUARIENSIS ARCHIEPISCOPI,



BERNARDI ABBATIS FONTIS CALIDI,



STEPHANI DE LICIACO,



PETRI BERNARDI,



GUILLELMI DE TRAHINACO,



GERARDI ITHERII,



GRANDIMONTENSIUM,



REINERI,



LAURENTII,



MONACHORUM LEODIENSIUM,



ERMENGAUDI,



HENRICI SEPTIMELLENSIS



SCRIPTA QUAE SUPERSUNT

ACCURANTE I.-P. MIGNE BIBLIOTHECAE CLERI UNIuERSAE SIuE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE

TOMUS UNICUS
uENIT 8 FRANCIS GALLICIS

EXCUDEBATUR ET uENIT APUD I.-P. MIGNE EDITOREM IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM SEU PETIT MONTROUGE 1855


ELENCHUS AUCTORUM ET OPERUM QUI IN HOC TOMO CCIu CONTINENTUR.


REINERUS MONACHUS S. LAURENTII LEODIENSIS.
De claris scriptoribus monasterii sui. 	Col. 15
Commentatio in nouem ante-natalitias antiphonas ab O ordientes. 	41
Speculum penitentie seu uita S. Pelagie. 	51
Palmarium uirginale, seu uita et Passio S. Marie uirginis Cappadocis. 	61
De conflictu duorum ducum et animarum. 	79
De aduentu reliquiarum S. Laurentii martyris. 	89
Triumphale Bulonicum. 	99
uita Euracli Leodiensis episcopi. 	117
uita Reginardi Leodiensis episcopi. 	125
De casu fulminis super ecclesiam monasterii sui. 	137
Libellus gratiarum actionis ad B. Laurentium. 	145
De incendio ecclesie S. Lamberti Leodiensis. 	152
Lacryme. 	153
De profectu mortis. 	181
uita S. Wolbodonis Leodiensis episcopi. 	197



HENRICUS DE CASTRO MARSIACO S. R. E. CARDINALIS.
Epistole. 	215
De peregrinante ciuitate Dei. 	251



BALDUINUS CANTUARIENSIS ARCHIEPISCOPUS.
Tractatus uarii. 	403
Liber de commendatione fidei. 	573
---De sacramento altaris. 	642
---Contra Catharos. 	777



BERNARDUS ABBAS FONTIS CALIDI.
Liber aduersus Waldenses. 	793



HENRICUS SEPTIMELLENSIS.
Elegia de diuersitate fortune et philosophie consolatione. 	841



LABORANS S. R. E. CARDINALIS.
Notitia et fragmenta. 	901



LAURENTIUS DE LEODIO.
Gesta episcoporum uirdunensium. 	919



S. STEPHANUS DE MURETO ET ALII GRANDIMONTENSES.
Dicta S. Stephani. 	1071
Liber sententiarum eiusdem. 	1085
Regula. 	1135



STEPHANUS DE LICIACO GRANDIMONTENSIS PRIOR QUARTUS.
Dicta et facta S. Stephani de Mureto. 	1163



PETRUS BERNARDI GRANDIMONTENSIS PRIOR QUINTUS.
Epistole. 	1177



GUILLELMUS DE TRAHINACO GRANDIMONTENSIS PRIOR SEXTUS.
Epistole. 	1177



GERARDUS ITHERII GRANDIMONTENSIS PRIOR SEPTIMUS.
uita S. Stephani de Mureto. 	1179
Itinerarium fratrum Grandimontensium. 	1221



ERMENGAUDUS.
Liber contra hereticos. 	1235



CLEMENS III PAPA.
Epistole et priuilegia. 	1275





Main uolume text





ANNO DOMINI MCLXXXuIII
REINERUS MONACHUS S. LAURENTII LEODIENSIS





NOTITIA HISTORICO-LITTERARIA


Reineri, Raynerii, Reineriiue, cenobite Laurentiani Leodii, plures hactenus meminere, nominatim Baronius, ualerius Andreas, Gerardus, Ioannes uossius, Chapeauillus, Mabillonius, Casimirus Oudinus aliique, sed paucis admodum et nequaquam ut tantus uir merebatur. In causa fuit quod maxima pars Reineri opusculorum in tenebras abdita hucusque ignoraretur. Sed omnia de eo deinceps certiora et ampliora erunt, postquam pleraque eius ingenii monumenta cl. P. Lombardus ex autographis codicibus exscripsit, nostroque Thesauro inseruit. Aetatem Reineri, quem plerique circa annum Domini 1130 claruisse scribunt, certam habemus ex eiusdem libello De casu fulminis super ecclesiam monasterii sui. Nam presenti anno, inquit, qui est ab Incarnatione Dominica 1182 XI Kal. Aprilis, in crastinum, scilicet post dies Palmarum, mirabilis in altis Dominus intonuit super nos fulmine cum maximo atque horribili fragore cadente, etc. Eiusmodi certas ad stabiliendam Reineri etatem notas chronicas in aliis etiam eiusdem opusculis reperies. Quo autem anno mortem cum uita commutauerit, ex nullis monasterii sui monumentis cl. Lombardus potuit extundere. uirum fuisse excellenti ac pereleganti ingenio preditum omnia eius opera loquuntur, stylo perscripta erudito, terso, et qui uix seculi sui sit. Nec uirtute ac uite sanctimonia inferior exstitit, ut qui celestibus etiam uisionibus claruerit, quas in opusculis suis tanquam ab aliis habitas passim refert, et ueteribus quas tractat historiis interserit. De operibus suis ipse accurate agit libro II. De claris scriptoribus monasterii sui, ex quibus ea duntaxat recensere iuuat que in nostro Thesauro nunc primum comparent.

1. De claris scriptoribus monasterii sui libelli III. Hi ita in codice autographo inscribuntur: De ineptiis cuiusdam idiote libellus ad amicum suum, que inscriptio, sine dubio ab ipso Reinero profecta, insignem auctoris modestiam prodit. In eo satis accurate quid a quolibet maiorum suorum scriptum posteritatique commendatum sit, recenset. Optandum foret ut idem circa cetaneos sibi sodales prestitisset. Sed morabantur eum, ut ipse initio libelli II fatetur, duo, scilicet ne aut liuoris argueretur, si remissius laudaret que laudanda essent, aut daretur adulationi, merita si dependeret preconia. Ceterum ex hoc Reineri opusculo non parum lucis uetus historia litteraria accipiet, que tanto studio ab eruditis nostri temporis excolitur. Errat uero non leuiter uir eruditus Ioan. Gottfridus Olearius t. II Bibliothece script. eccles. ubi pag. 121 scribit Reineri libros III De uiris illustribus monasterii sui, qui ipsissimi nostri hi III libelli sunt, in Collectione rer. Leod. a Ioan. Chapeauillo editos fuisse, cum in ea nichil Reineri preter uitam S. Lamberti  reperire sit.

2. In nouem ante-natulitias antiphonas ab O exordientes opusculum, seu, Quid significent nouem O et que sit dierum illorum ratio, quem titulum se commentationi sue prefixisse, in prologo ad amicum Reinerus testatur. Hoc opusculum precedenti mox subiunximus, propterea quod idem argumentum Reinerus, licet succinctius, in eius libello III pertractet, atque adeo alterum ex altero suppleri possit. Prodiit quidem hec commentatio iam pridem, nempe anno 1618, Leodii. uerum cum eius editionis exempla rarissima sint, eiusque nemo unus, qui hucusque Reinerum celebrauit, meminerit, eam in nostra collectione repetere uisum fuit. Commodo ac usui erit diuini uerbi preconibus, qui in diuersis ecclesiis ultima Dominici Aduentus hebdomada in has ipsas mysteriorum plenas antiphonas sermones ad populum habere consueuerunt. Que autem sit ratio quod Reinerus nouem eiusmodi antiphonas, non septem, quot nunc in omnibus fere ecclesiis decantari solent, exposuerit, lector ex nota cl. P. Lombardi cognoscet.

3. Speculum penitentie seu uite S. Pelagie lib. II. Historie huius non tam auctor quam interpolator Reinerus est, ut ex ipsius uerbis, quibus prologum finit, constare potest: Cuius, inquit, monimenta conuersionis  ab alio quidem scripta reperi, sed cum oratio parum idonea, tum uero barbarismorum erat atque solecismorum tanta confusio, ut illustrem materiam stylus obscurior laceram reddidisse ac despicabilem uideretur. uerum de scriptoris uitio magis quam de auctoris imperitia id accidisse suspicor, dum quatuor aut amplius clausulis, tum et dimidiis se uersiculis passim mutilatum textus pronuntiaret. Gloriosis autem rebus plurimum tollit gratie sermo contemptibilis. Meliori ergo aliquantum facie predictam curaui materiam reformare, rudemque experiri adolescentie indolem. Opusculum in duos digessi libros, atque titulo prenotaui Speculum Penitentie. Nam quantum remedii huius sit bonum, quam felix prouentus, in hoc etiam speculari potest beniuolentie expiatus collyrio cuiusuis oculus. Porro etsi horum libellorum argumentum satis decantatum sit, non eque tamen cognita hucusque fuerunt plura uirtutum exempla que uel de se dissimulato nomine, uel de aliis lib. I, cap. 4, et lib. II, cap. 3, Reinerus narrat, id quod et in aliis historiarum et uitarum suarum libellis agit, ut adeo uel hoc nomine in lucem proferri dudum  commeriti fuerint. Scimus non deesse homines qui eiusmodi omnia derisui habeant. Sed nec desunt qui, delectu habito, magnos etiam in animo fructus ex iisdem capiant. Quibus si nostris laboribus amplius prodesse cupimus, nemo prudens id egre ac impatienter feret in opere quod diuersissimorum hominum usibus destinatum est. Opusculi huius ipse meminit Reinerus lib. II De claris script. monasterii sui, cap. 3.

4. Palmarium uirginale, seu De uita et passione sancte Marie, uirginis Cappadocis, libri II. Hos adolescens adhuc edidit Reinerus eo maxime fine, ut otium fugeret, ac salutaribus studiis animum imbueret. Stimulum ad sacra argumenta tractanda addiderat uisio B. Ioannis, magistri sui, in qua beatissimi Laurentii uocem et monitum: O quam delectabile est atque iucundum diuinis rebus intendere animum, audisse ferebatur. Is enim ipse est, de quo ita in prologo scribit Reinerus: Frater etenim quidam pueris siue adolescentibus Terentium legebat. Sed scenica lectio plus obesse quam prodesse auditoribus infirmis solet. Interea magister ille infirmatus est, ita ut pene desperaretur. Qui extra se per exstasim factus plura uidit et audiuit memorabilia que postea scripto edidit. Beatum quoque Laurentium, quam premisi, sententiam minaciter sibi obiecisse non tacuit, redarguentem quod ludicris sordidaretur, dum comico uteretur. Nam censeatur parum religiosus, qui pectus uel linguam occupet nugis turpibus. Diuina igitur tractare et honesta saluberrimum est. Augescit scientia, uitatur otium, proficit ad uirtutes anima. Nempe quosdam legimus Patrum intexere mattas siue sportellas solitos fuisse, quarum grandes cumulos dum congessissent, quoniam qui distraheret non erat, igni supposito cremasse, et alias denuo factitasse ad similem redigendas sortem. Philosophi quidem spirituales sic argumentati fuerint, otiositatem esse inimicam anime, quam adeo insectarentur. uerum improbus ego conserendorum ignarus iuncorum, neque sportulis idoneus attexendis, scribere saltem aliquid conabor, adolescentiamque artibus assuescere bonis, nec fornacibus, sed codicibus dedere ingeniolum. Itaque gemino distinctum libro opusculum compositurus sum, cuius sit titulus: Palmarium uirginale. Etenim sancta uirgo Maria, quo agone certauerit, hoste deuicto qualiter palmam adepta sit celicam, in eo describetur. Hactenus Reinerus, cuius sententia etsi longior esset, huc transferenda uidebatur, ut quibus studiis animos suos exercerent religiosi, addiscerent. Neque enim eius generis desunt nostris temporibus homines, qui non codicibus sed pictis etiam chartis et aliis nugis ingeniolum dedant, iis quoque indignari soliti, qui bonas horulas exscribendis ueterum monumentis consecrant, que ipsi luce omnino indigna, utpote suis moribus perquam infesta, existimant. De Maria martyre Cappadoce ac ancilla uide Baronium in Martyrologio Romano ad diem primam Nouembris et Laurentium Surium, qui eodem die Marie acta ex uincentii Speculo historiali recitat, quo integro fere seculo antiquior noster Reinerus est.

5. De uita S. Tiebaldi libri II. De his uti et precedentibus duobus opusculis ita loquitur ipse Reinerus lib. II De claris scriptor. monasterii sui, cap. 3: Geminis ergo libellis conuersionem descripsi sancte Pelagie, opusculumque hoc illustraui titulo: Speculum penitentie. Dehinc passionem uirginis Marie Cappadocis eque duplici libello explicaui ita pretitulando: Palmarium uirginale. Subsequenter uitam Tiebaldi eremite duobus itidem libellis complexus sum, appellauique Florem eremi. Atque hec antea quidem, sed scabro dictationum fuerant stylo descripta, que ego monitu quorumdam scientiole, qua potui, lima purgari. Parendum est quippe amicis pia iniungentibus. Sanctorum uero res geste communis censentur materie, nec uanitatis pungendus est nota quem pietatis exercent studia, etc. Non prodit quidem Reinerus cui que de sancto Tiebaldo commemorat, debeat. uerum qui uitam eiusdem sanctissimi eremite, a Petro uangadicie abbate in litteras relatam, et a Surio et Mabillonio parte II Seculi uI Benedictini, a pag. 156 editam, cum Reineri opusculo uel leuiter contulerit, illico reperiet hunc illius uitula arasse, nec nisi elegantiori oratione Reinerum Petri opus conuestiuisse, ac singularibus quibusdam sui temporis euentis, pro more suo, telam distinxisse. Latuit id tamen omne Mabillonium, inter eos qui sanctum Tiebaldum laudarunt, Reinerum alias nequaquam pretermissurum.

6. De conflictu duorum ducum et animarum mirabili reuelatione, etc., libelli II. Istud Reineri opusculum, quemadmodum et sequens, De aduentu reliquiarum S. Laurentii Roma Leodium, ideo duntaxat in collectionem nostram immisimus, ut quid etiam uersu potuerit Reinerus, eruditis patefaceremus, liberum ac integrum iis relinquentes quid uel quantum eiusmodi historiis tribuere uelint. De priori opusculo hec Reineri uerba sunt lib. II De clar. scriptor. monasterii sui, cap. 6: Ne mucidis autem dormitantes tabelle ceris stylus parieti affixus rubiginis lepra tabesceret, scripsi ad quemdam familiarem opusculum De insignibus insularum Sardinie et Sicilie duobus uersifice digestum libellis. Item ad alium duos libellos: primum De conflictu duorum ducum et animarum mirabili reuelatione; secundum De quodam milite captiuato, et per salutarem hostiam liberato. De posteriori autem ita scribit eiusdem libri cap. 8: Scripsi etiam uersifice libellum De aduentu reliquiarum S. Laurentii in Leodium ab urbe Roma. Quin et ad ipsum martyrem et ad alios plures sanctorum dicendas, rogatu fratrum, plurimas conscripsi orationes, quarum unam metricam ad S. Laurentium habes col. infra. Cui mox ob idem orationis genus Officium de sancto Spiritu, sensu pietatis plenum subiunxi. Quid uero huius officii scribendi occasionem Reinero dederit, apud eumdem uidere potes citato libro, cap. 8. Ceterum in opusculo metrico De aduentu reliquiarum S. Laurentii martyris nichil fere aliud egit Reinerus quam ut id quod Ludouicus Senior de eodem argumento prosa oratione tradidit, uersa etiam redderet, quod pro etate sua non ineleganter exsecutus est.

7. De aduentu reliquiarum S. Laurentii Roma Leodium liber metricus, etc. De hoc opusculo Reineri mox actum est.

8. Triumphalis Bulonici libelli u. Quantas turbas et calamitates Hugo et Rainaldus, filii Rainaldi Barrensis comitis, Ecclesie Leodiensi intercepto castro Bulonico seu Bulliono dederint, late describit Bartholomeus Fisenus in Historia ecclesiastica Leodiensi libro X, ad annum 1141. Earum miseriarum Iliadem, ac tandem Leodiensis Ecclesie post recuperatum ope S. Lamberti martyris castrum Bullionense triumphum, duo insignes ueteres scriptores in litteras retulerunt. Primus est Nicolaus, canonicus Leodiensis, auctor equalis, cuius Triumphum S. Lamberti M. de Castro Bullonio ex ueteri codice monasterii Alnensis primum in lucem extulit Ioannes Chapeauillus tom. II Scriptorum rerum Leodiensium, a pag. 577. Alter est, quem illustrandum hic sumpsimus, Reinerus de Ecclesia Leodiensi, non uno nomine optime meritus, qui eiusdem argumenti libellos u admodum elegantes et graues composuit, ut ipse testis est lib. II De clar. scriptor. monasterii sui, cap. 9: Preterea, inquit, quinque exaraui libellorum opusculo, qualiter diebus nostris Ecclesia Leodiensis Bulloniense castrum, peruasoribus trium haris diuina receperit uirtute, tituloque presignaui: Triumphale Bolonicum. Hoc ipsum musico quoque astruxi modulamine. Musicum modulamen excidisse uidetur, solo residuo Triumphali, quod ex autographo a cl. P. Lombardo erutum, ad illustrandam nonnichil amplius historiam Leodiensem hic publici iuris fecimus.

 9. Euracli episcopi Leodiensis uita. Hanc ex antiquioribus quibusdam monumentis Reinerus concinnauit. Ita enim in prologo disserit: Euracli utique gesta quoniam fuere preclara, fuerant et preclaro digna scriptore, qui peritia dictionis bone secundum prophetam diceret iusto: quoniam bene, quoniam fructum adinuentionum suarum comedet. Dixerunt et quidam scriptores aliquid de illo, sed minus bene, quia minus diligenter aut plenarie. Sparsim igitur dicta exegit quorumdam fratrum beneuola simulque importuna petitio, ut in unum colligerem et diligentiore stylo facerem ex pluribus scriptis unam scriptionem, quemadmodum feceram in describendo uitam S. Wolbodonis Leodiensium item episcopi, etc. Non meminit huius uite Reinerus libro II De clar. scriptor. monasterii sui, ubi opuscula sua singulorumque occasiones et titulos recenset. Ast non omnia ibidem retulisse Reinerum, aut plura deinceps post finitum illum librum II scripsisse uel ex hoc loco demonstrari potest, ubi se ab auctore uite S. Wolbodonis, edite a Mabillonio Seculo Benedictino uI, parte I, minime distinguit.

10. uita domni Reginardi episcopi. Nec huius opusculi mentionem facit Reinerus in libellorum suorum indiculo, quem libro II De claris scriptoribus monasterii sui contexuit. Nec tamen propterea minus liquidum est illud neminem alium quam eumdem Reinerum auctorem agnoscere. Ut enim iam nichil de codice, in quo uita Reginardi cum aliis certis Reineri opusculis permista est, dicam, auctor ea in prologo affert que nulli nisi Reinero possunt conuenire. Ad quem, inquit de Reginardo, describendum etiam fratres quidam hortatu beniuolo et iugi me precatu quasi pigrum ac desidem excitauerunt, importune obiectantes non minus gratitudinis, non minus obsequii me pro patrefamilias debere nostro, cuius beneficiis educatus maxime essem a puero, quam sanctis presulibus Wolbodoni et Euraclo, quorum iam antea duobus libellis uitas descripsissem. Que ipsissima opuscula Reineri sunt, a nobis precedenti numero recensita.

11. De casu fulminis super ecclesiam monasterii sui liber. Cum anno Domini 1182, XI Kal. Aprilis ecclesia monasterii S. Laurentii, ictu fulminis percussa, dire conflagrasset, tragediam singulari libro Reinerus persecutus est, eumque inscripsit ac obtulit Friderico monacho, familiari amico suo, ac dein cenobite Stabulensi, ut patet ex epistola Reineri ad eumdem data, cap. 7, in qua preterea queritur de Friderico, quod, postquam Stabulas abiisset postquam Stabulensis effectus esset, nullum sibi alloquium, nullam litterarum schedulam miserit, quasi arietes, oues, uitulos Arduenna non habeat, de quorum solent pellibus confici pergamene. Huius opusculi nulla memoria exstat in libro II Reineri De claris scriptoribus monasterii sui. Ex quo paulo ante dicta de non recensitis inibi omnibus eiusdem opusculis amplius confirmantur, simulque conficitur, libellos illos tres, omniaque in iis commemorata opuscula ante annum Domini 1182 a Reinero composita fuisse.

12. Libellus gratiarum actionis super dedicatione noua ecclesie monasterii sui. Libellus hic precedentem natiuo ordine consequitur. Cum enim lugubrem basilice sue casum et excidium in priori fleuisset et miseratus esset Reinerus, in isto faustam eiusdem resuscitationem sibi celebrandam, perpetuumque grati aduersus B. Laurentium animi monumentum esse relinquendum existimauit. Fuit opusculum hoc eodem anno quo prius conditum, ut cap. 6 nos ipse docet Reinerus his uerbis: Igitur a prima dedicatione huius ecclesie ad secundam dedicationem anni supputantur CLI, ab anno autem Dominice Incarnationis 1182. Denique XI Kal. Aprilis diuina fuimus animaduersione plagati, sed eodem nichilominus anno, Iu scilicet Nonas Nouembris diuina miseratione sanati. Huius sanationis letitiam, hoc est, dedicationis solemnitatem exemplo Salomonis uel Machabeorum per octo egimus dies, atque, ut scriptum est, obtulimus holocausta precum, et salutaria laudis in canticis spiritualibus et gratiarum actionibus tanquam in uasis musicorum diuersis confitentes Domino, quoniam bonus, quoniam in seculum misericordie eius, et cetera, que sine dispendio temporis ipse lector percurret. Id enim in Reineri opusculis singulare est, quod breuitatem cum elegantia orationis nullibi non coniungat, id quod et ad lectionem facile pellicit, et ab eadem sine fastidio ac tedio dimittit.

13. Breuiloquium de incendio ecclesie S. Lamberti. Eiusdem commatis hoc opusculum est ac numero 11 relatum. Nempe lessus est, quem Reinerus fecit cum anno ab Incarnatione Domini 1188, quarto Kal. Maii, quo die S. Lamberti celebratur translatio, ad primam scilicet subsecute noctis uigiliam, ignis a domo prorumpens cuiusdam canonici, circumpositas domos, dein claustrum claustralesque officinas repente corripuit et absumpsit, nimiumque demonica exagitatione inualescentes flamme tuo, sancte Lamberte, monasterio incubuere, et tecta quamuis conuestita diligentissime plumbo, ambasque turres, nec non et palatium uetus cum ecclesia sanctarum uirginum, nonnullisque circum mansionibus ingenti conflagratione ruinaque deiecere. Breuiculum quidem hoc scriptum Reineri est, sed quod tamen insigni usui esse potuisset Bartholomeo Fiseno in perscribenda Historia ecclesiastica Leodiensi, in qua ne uerbo quidem huius memorabilis euentus meminit ad annum 1188, quo eum contigisse ex Reinero aduertimus.

14. Lacrymarum libelli III. Elegantissimi, et qui pietatis sensu reliqua omnia superent, sunt presentes III Lacrymarum libelli, a Reinero ad Philochristum seu quemlibet Iesu Christi amatorem conscripti, forte iam a senio graui et morti uicino. uocat autem propterea libellos seu libros Lacrymarum, quod in iis ee duntaxat doctrine ac exempla proponantur, que animum terrenis rebus immersum salubriter futurorum exspectatione ac metu concutiant, et amaras penitentie lacrymas ex captis mundi uanitate oculis eliciant. Ceterum in iis non pauciora historica quam ascetica lector deprehendet, tametsi forte non deerit qui tam ex his quam ex aliis hucusque recensitis libellis Reinerum arguat, quasi qui plus iusto somniis et narratiunculis parum grauibus tribuerit. uerum Reinerum, uirum alias doctum et politum, in his non sine iudicio et discrimine uersatum fuisse, libro II Lacrymarum, cap. 1, his uerbis nos docet: Nec uero intendimus fauori, sed compunctioni: lacrymarum querimus instrumenta, non leuis iactantiole argumenta, maxime cum duobus tantummodo nobis nostra loquamur familiaria uel scribamus. Sunt etenim ut diuerse facies, ita diuerse hominum opiniones, dum quod alius estimat bonum, alius opinetur malum. Talis obiicere contra huiusmodi solet scholare illud:

Somnia ne cures: nam mens humana quod optat
Dum uigilat, sperat; per somnia cernit idipsum;
Et illud Sapientis: multos errare fecerunt somnia, et exciderunt sperantes in illis . . . . Neque inficiamur, sed quod item scriptum est, magis apponimus: Somnia male facientium uanitas est, et sicut parturientis cor tuum phantasias patitur: tamen non dissimulantes, quod sequitur: nisi ab Altissimo fuerit emissa uisitatio. uanissimum quippe est eque et stultissimum intendere somniorum phantasiis, quorum nec genera, nec formas, nec significantias Pharaonis sapiens aliquis aut coniector, non regis Nabuchodonosor quisquam hariolus, non magus, non Chaldeus, nec ipse quidem Muhamad Saracenorum propheta et deus, licet angelum  Gabrielem suum culpauerit fuisse mysteriarchen, comprehendere, interpretari ad plenum potuisset. Tantus somniorum est aceruus phantasticorum, ut Iudaici gomor superet infinite mensuram. Seponimus eiusmodi: eas commendamus solummodo, que ad hos qui tribulato sunt corde et humiles spiritu emittuntur ab Altissimo uisitationes, qui super flumina Babylonis sedentes flent, dum recordantur Sion; qui fluctuantia et transcurrentia huius seculi confusione pleni, ut aduersa sic prospera deputantes fletui cum Apostolo dicunt: Non habemus hic manentem ciuitatem, sed futuram inquirimus, etc. Qui locus ut prolixus, ita percommodus et aptus est ad Reinerum ab suspicione nimie credulitatis uindicandum, in quam apud nonnullos ob relatas frequentius qua proprias qua alienas uisiones haud dubie ueniet. Doctissimus P. Lombardus, qui hos cum sequentibus libros e tenebris eruit, accurate notauit in eo codice quo usus esset nomen Reineri non esse prima, sed non nichil recentiori manu depictum, imo ipsos etiam libellos Lacrymarum non eodem quo cetera indubia Reineri opuscula, charactere perscriptos esse, denique in alio apographo, anno 1428 a Ioanne Stabulao, celebri Sanlaurentiano cenobita exarato, hanc tantum inscriptionem reperiri: Incipit libellus Lacrymarum primus, editus a quodam fratre Ecclesie nostre. Obseruauit postremo ab auctore horum libellorum ipsum Reinerum uelut Triumphalis Bulonici conditorem lib. III, cap. 4, in hunc modum citari: Ceterum predictus frater quomodo tam adorabilem tertio maiestatem uiderit, nunc reticebo, quia intimus hic noster in opusculo, cuius est titulus: Triumphale Bulonicum, hoc retulit, etc. Ex quibus omnibus P. Lombardus euinci posse putabat, hos libellos Lacrymarum non Reineri, sed cuiusdam alterius Reinero familiaris cenobite Laurentiani esse. Sed coniecturas has nullas esse, omnibus liquidissimum erit, qui hoc De lacrymis opusculum cum reliquis minime controuersis Reineri libris contulerint. Tanta enim ingenii, styli, pietatis et festiuitatis utrobique similitudo est, ut eorum nichil Reinero abiudices, quin omnia auferas. Nec postrema eruditissimi amici nostri ratio inuicta est. Nec enim adeo insolens apud antiquos uisionum et miraculorum scriptores est, ut modestie uel inuidie causa ea aliis tribuant que ipsis contigerunt. Ex pluribus non nisi unum in rem presentem exemplum ex tomi nostri III parte II adducam. Ibi Othlonus, decanus Emmerammensis, in libro De cursu spirituali, cap. 21  tentationes et portenta que sibi iuueni monacho obuiarunt his uerbis enarrare aggreditur: Libet hic scripta cuiusdam fidelis mihique notissimi fratris inserere, qui ad conuersionem ueniens, et Scripturam sacram legendo frequentans , nimia diuturnaque hostis antiqui impugnatione fatigabatur in eadem sacra Scriptura, etc. Quis non crederet fidelem illum et Othlono notissimum fratrem ab ipso Othlono diuersissimum esse? Nihil tamen minus est. Nam quecunque loco citato ex illius fidelis fratris scriptis narrat Othlonus, in libro metrico De doctrina spirituali, suo nomine, aperte ac sine ullis inuolucris de se ipse canit cap. 14 et sequenti. Maneat itaque certum hos Lacrymarum libellos a nullo alio quam a Reinero fuisse profectos, ut recte alia manus, licet recentior in codice adnotauit.

15. De profectu mortis libri duo. Unum eumdemque esse auctorem librorum De profectu mortis  ac libellorum Lacrymarum, ex illorum cap. 10 constat, in quo Willelmum hoc opusculum De profectu mortis iubet accipere, et opusculo adiungere illi quod ante aliquot dies composuit, qui et pro qualitate materiei Lacrymarum prefixit titulum. Nec dubium quin libelli De profectu mortis id idem opusculum sint quod in fine libelli III Lacrymarum his uerbis promiserat: Et quidem, fratres, me estimo lacrymosa iam uobis narratiuncula satisfecisse, que nouerim referendo, etsi aliqua restent que opusculo inserentur illi, quod ante aliquod tempus inceptum perficere uestra me affectio et hortatus impellit. Ita Reinerus ipse, qui quam preclare promissis steterit, abunde ex utrisque libellis constat, quos Wilelmo, celebri cuidam monacho, cuius uirtutes lib. II, cap. 10, maximis laudibus celebrat, dedicasse uidetur. Libellus alter sub finem mutilus est, forte propterea quod morte, cuius profectum sibi adeo constanter ob oculos posuit, preuentus eum ad calcem perducere nequiuerit. Atque hec de Reineri opusculis in nostro Thesauro publicatis. [Preter opuscula superius commemorata que publici iuris fecit D. Bernardus Pezius, exstat Reineri liber de uita S. Wolbodonis, Leodiensis episcopi, cuius ipse meminit in uitis S. Eueracli et Reginardi supra laudatis. EDIT.]





REINERI MONACHI S. LAURENTII LEODIENSIS DE CLARIS SCRIPTORIBUS MONASTERII SUI LIBELLI TRES  Ex ms. cod. in lucem dati a cl. D. P. Celestino Lombardo, eiusdem monasterii bibliothecario.




LIBELLUS PRIMUS.



PROLOGUS.

Hominis quidem est, ut ait Salomon, animum  preparare et Domini gubernare linguam, quia omnes uie hominum patent oculis eius et spirituum ponderator  est Dominus . Non sic autem, o amice, non sic scandalorum opifices, qui aut odii, uel inuidie securi et malleo terrifici, aut gratie uel adulationis runcina et torno delinifici stateras fabricant dolosas, pondus trutinant atque pondus, nec modestie intendentes ut preiudicant impie, sic blandiuntur improbe, scilicet erroris mancipia qui dicant scienter malum bonum, et bonum malum. Equidem nescit odium rationem, inuidia equitate caret. Hoc in uno familiarium aduerti stupide, qui cum intime quosdam diligeret, eo quod domestica fide amicos crederet, barbara inimicos sensit perfidia, dum ministerio inseruiret aliquando fratrum, eo labore, ea fidelitate, ac spiritus angustia, quam nouit Dominus Sabaoth, qui cum tranquillitate iudicat,  et cum magna reuerentia disponit nos. Tunc gratis utique fratres hominis pauperis oderunt eum, insuper et amici procul recesserunt ab eo, et tanquam prodigium factus est multis, quia esset obseruare rudis animos sub uulpe latentes horum qui nichil inuita dicant faciantue Minerua.

Probabilius ergo est confidere in Domino quam confidere in homine. Inconstans quippe est in pluribus fides, frequentemque patitur eclypsim corniculatam quorumdam amicitia. Quid porro hec uelut insolita, frater, quereris? Sedari odium non potuisset atque inuidia fratrum, nisi post cisterne uoraginem Ismelite uel Putiphar monetis traduxissent Ioseph; neque insectatio quieuisset inuidorum,  nisi Danielem cauee intrusissent leonum. Perenni discordia aduersus innocentiam grassatur malitia. Sunt autem uitia mentis insulse uulnera. Quo expletur uitium, eo augetur incommodum. Ergo plus sibi maleuolus quam alii nocet.

Me uero nequaquam inuectionem instruere contra osores Phalaricam ineptiarum, quin potius miscellam intexere crebro instanterque monuisti, qua uidelicet paupertini supellectilem ingenii enumerando comprehenderem. Quocirca suo emuli fruantur absinthio, nectar nobis patientia suum instillet, quia humanum quidem est irasci, diabolicum semper malignari. Igitur que hactenus scriptitarim, quibusue occasionibus, uel qua intentione, calamus percurret. Quanquam mihi hoc magis inuidiosum quam tibi  estimem fructuosum, attamen nulli beneuolo iniuriosum. Sed uidetur utique non ineptum, si que fratres Ecclesie nostre, litterarum uidelicet periti scripserunt utilia, prius attingam. Nam et cautius est aliena quam propria predicare.



CAP. I. De Lamberto secundo abbate.

Lambertus abbas noster secundus multimode homo utilitatis, accurato satis stylo uitam sancti Heriberti Coloniorum archiepiscopi et miracula descripsit. Quin etiam musice quedam de ipso composuit, in uersibus quoque faciendis claro fretus ingenio.



CAP. II. De Stephano abbate primo.

Stephano ipse successerat, qui, licet alicuius  scripti nullum reliquerit monimentum, tamen scribi dignus est, quoniam scientia clarus, sed conuersatione clarior dignum se patremfamilias exhibuit. Nouelle adhuc Ecclesie tenues erant res, proinde laborabat omnimodis uel conquirere predia, uel edificia construere, ac sobrie uiuens sibi subtrahebat quod aliis proficeret. Tenuitati ergo rerum impensas commetiebatur sumptuum, eratque melius modicum iusto super diuitias peccatorum multas, dum familiaribus interdum adiocaretur super uitellio, Romani uoracissimo cyclope imperii illo, qui quater aut quinquies in die epularetur, quem nisi uita exturbasset maturo Respublica exitio, erem uolucribus, mare piscibus, terram quadrupedibus, horrea frumento, cellaria uino uacuasset. Nam  et in quadam scribitur cena preter ceteros sumptus duo millia piscium ac septem millia auium profligasse, ut Bele Babylonio nequaquam fuerit uoracitate impar, quamuis fortissimo illi conuiue per singulas noctes simile duodecim artabe, oues quadraginta, uini sex amphore diuini scilicet uentris quodam orco absumenda apponerentur.

uerum Stephanus et faciendo strenue et docendo, postquam legitime certauit, quam signabat nomine, migrauit ad coronam, uir reuelationibus supernis dignus, presertim cum ei pro inopia fratrum aliquando merenti angelus Domini per uisum uultu astiterit nec non habitu preclaro, atque sanctos Laurentium et Wolbodonem hunc a Christo locum  in suam suscepisse tutelam dixerit, cuius fundamenta quoque in montibus sanctis consisterent. Inhabitantibus preterea, si primum quererent regnum Dei, omnia, que necessaria forent, adiicienda. Quod etiam tunc ille, et nos usque nunc experimur Christo largiente, Dei sapientia, cum quo sunt diuitie et gloria, opes superbe et iustitia.



CAP. III. De Sancto Wolbodone episcopo Leodiensi.

Sed quia inglorius usquequaque filius non est, qui gloriosos recenseat uiros, antedictus Wolbodo quisnam fuerit parumper recenseo. Flandrensis genere fuit, et claros nobilitate ac possessionibus parentes gloriosa reddidit uita, illustrique scientia  clariores, apud Ultraiectensem ecclesiam primo quidem canonicus atque scholarum magister, postea Leodiensis episcopus. De quo aliqua maiores paginis mandauere, quibus declaratum est, quam uixerit episcopaliter. Hoc autem preterire non debui, quod unice sancto martyri Laurentio deuotus, nostro se loco totum impenderit cura et rebus, dum uiueret, corpore post obitum. Apud nos siquidem in crypta sancte Dei Genitricis operoso conditus est monumento, quod apicibus auratis tale prefert epitaphium:

Ingens carnis honor, sed morum gratia maior,
   Presulis officio te locat et solio.
Sensit diues egens, ut eras ad singula presens,
   Istis unde salus, his fluit unde cibus.
 Hinc eadem nobis assunt et uiscera cunctis
   Inde salutiferum excolimus tumulum.

Nostre ergo areola Ecclesie pulchrescit gemino flore rosa et lilio, dum et martyr aliquanta reliquiarum parte, confessor illam insigniat toto corpore, patrocinio ac meritis uterque.



CAP. Iu. De Euerardo III, abbate Sancti Laurentii.

Tertium sortiti a Stephano pastorem sumus Euerardum ecclesie Florinensis monachum pollentem experientia uirum, quo uirtutes ueluti pacato utebantur habitaculo, qui hereditatem Domini pasceret in innocentia cordis sui et in intellectibus manuum suarum deduceret eam. Sed paucitas dierum obstitit. Nam finitus est breui, ut ne integro  quidem anno aduiueret. Lucide porro intentionis et cure iam bene florentis non careat fructu. Itaque in diebus ueri computetur anni, et cum iustis scriptus hereditate capiat terram, ubi est longiturnitas uite et uictus, ubi est lumen oculorum et pax.



CAP. u. De Ludouico seniore monacho et diacono.

Ludouicus bone recordationis senior qualiter ab urbe Roma reliquie nobis sancti delate sunt Laurentii, iam ante excripserat.



CAP. uI. De Falchalino Ludouici discipulo.

Falchalinus etiam scholarum magister, eius coaluerat disciplinis. Iste Franconi scholastico  Sancti Lamberti in opusculis de quadratura circuli, et de ieiuniis Quatuor temporum cooperatus est.



CAP. uII. De Heribrando quinto abbate, Ludouici altero auditore.

Huius quoque exstitit auditor Heribrandus abbas noster quintus, in quo canities sensuum canitiei congrueret capillorum, cuius secundum Ecclesiasten  omni tempore uestimenta essent candida, cum succinctos haberet castimonia lumbos, lucernam in manibus, id est operibus Dei et proximi dilectione ardentem. Ad dictandum erat siue ad uersificandum promptissimus, tamque diuina quam humana preditus litteratura. Hic uitam Theodorici iunioris de Sancto Huberto abbatis scripto  tradidit. Nec pecuniam scientie habebat repositam in sudario, sed ultro etiam docebat inscios semper placiditate et animi utens et uocis. Capitur enim a discente melius, quod dicitur a docente lenius. Arte potius quam ui tractanda sunt ingenia.



CAP. uIII. De Dauide monacho.

Dauid asinus fortis, qui usque in senectam et senium ad portandum Christi iugum suaue et onus leue supposuerit humerum. Die ac nocte ecclesiasticis insudabat muniis. Nunc orationi, nunc uacabat lectioni, nunc digiti eius apprehendebant calamum, et quos legerent, quos meditarentur fratres, scribebat doctorum libros. Nam Dauidice turris hec sunt propugnacula, hi mille clypei, qui pendent ex  ea, omnis armatura fortium. Aeneis porro ardentibusque Phalaris bobus seuierit, tamen inuidia Siculi non inuenere tyranni maius tormentum qua noster Mathusalan carens, in negligentes magnopere zelabatur, iuuentutique imminebat, ne panem otiosa comederet. Dauid senio quidem, sed nunquam beneuolentia incessit curuus; qui ut aliquem fructum indefessi edidisset laboris, Passionem sancti Blasii, uitam denique sancti Eucherii Aurelianensis quamlibet locuplete contextu, attamen grossiore et quasi cannabino telam orditus est stamine.



CAP. IX. De Engelberto monacho.

Engelbertus compoti uentilator et assecla, quedam theoremata computistis utilia compaginauit. Nam, quemadmodum Bootes in cardine celi, dum  sic iugiter in hac uersatur arte, et plaustrum memorie uolui quidem, sed nequaquam patitur occidere, multam exinde comparauit notitiam, quapropter Maronis eum his uersibus illustrarim:

Qui numeros celique uias, qui sidera nosset,
Defectus solis uarios, luneque labores;
Unde tremor terris, qua ui maria alta tumescant
Obicibus ruptis, rursusque in se ipsa residant.
Quid tantum Oceano properent se tingere soles
Hiberni, uel que tardis mora noctibus obstet.



CAP. X. De Berengero quarto abbate.

Summopere apud monachos seu clericos Urbis nostre studia tunc uigebant scholaria, diuque uiguerant, nec minus religio, ut statui ecclesiarum splendide illud congrueret. Quam pulchra tabernacula  tua, Iacob, et tentoria tua, Isrel, ut ualles nemorose, ut horti iuxta fluuios irrigui, ut tabernacula que fixit Dominus, quasi cedri propter aquas . uirtutibus ac disciplinis Leodium florebat nec non diuitiis. Erat spectabilior tamen bene litteratus, quam bene nummatus. Et cum beata sit terra, cuius rex nobilis est, studia uere beatitudinis nostra tunc temporis emulabatur Ecclesia, dum preesset Berengerus abbas quartus spiritu quam carne nobilior, cognatione quidem humilis, uerum ut sapientis cuiusdam utar uerbis, oculus Dei respexit illum in bono; et erexit illum ab humilitate ipsius, et exaltauit caput eius, et mirati sunt in illo multi. Etenim sagacitate admodum famosus ad instar lucerne super candelabrum posite regno conspicuus  erat et Ecclesie. Nihilominus et qui sub illo degerent fratres, liliis, que sunt in transitu aque, serio compararim, quia pluribus nec candor religionis, nec odor bone deerat opinionis, cum litteraria quoque irrigarentur scientia.



CAP. XI. De Roberto seu Ruperto postea abbate Tuitiensi.

Inter hos uelut inauris aurea et margaritum fulgens Robertus emicuit, homo, qui attenderet sapientiam, et prudentie inclinaret aurem suam, qui quereret eam quasi pecuniam, et sicut thesauros effoderet illam. Hic a puerulo penes nostrum est educatus monasterium, ut etate, sic uirtutibus germinaret feliciter, ingeniumque memoria roborante  cum adderet scientiam, addebat et laborem. Etenim quod sibi legendo infundebat, aliis docendo refundebat; in oratione tamen sedulus et contemplatione, matutinis maxime excubiis. Quibus quanto secretius, tanto insistebat deuotius, dum concalesceret cor eius intra se, et in meditatione sua exardesceret ignis. Nec aberant lacrymarum adipes; hos adolebat in odorem suauissimum Domino, reuera cui suauius nichil est spiritu contribulato, corde contrito et humiliato. Unde fruebatur sepenumero illustratione diuina, limpidique gliscebat in eo intellectus aurora; quoniam, ut scriptum est, bene consurgit diluculo, qui querit bona. Aperuit ergo illi sensum Sapientia Dei, ut intelligeret Scripturas, ut tractaret de illis summa facultate, summa utilitate. Potest in eius hoc peruidere opusculis, cuius oculum uel glaucoma inuidie, uel lippitudo imperitie non scandalizat.

Igitur cum adhuc esset iunior, scripsit Libellum metrice in laudem Spiritus sancti, cuius proficiebat magis aspiratione quam alicuius magistri eruditione. Item alium De diuersis Scripturarum sententiis; tertium nichilominus adnectens uersu heroico De Incarnatione Domini. Uno etiam libello statum nostre prosecutus est Ecclesie, uidelicet a quibus exstructa sit, que bona, uel que mala de manu Domini ab Euraclo Leodiensium episcopo usque ad Obertum susceperit. De hac eadem quoque materia aliud opusculum Saphico confecit metro. uitam denique sancti  Augustini, nec non et sancte Odilie uirginis radiante meliorauit stylo. De sanctis Theodardo martyre, Goare ac Seuero confessoribus cantus composuit.

Factus presbyter tum uero accessit ad cor altum, quia totius iam intentionis atque ingenii uela in uerum explicans austrum De diuinis officiis, siue sacramentis, que celebrantur in Ecclesia per anni circulum, edidit libellos XII. Deinde In Euangelium Ioannis libellos XIu. De sancta Trinitate et operibus eius libros XLII, ubi degustes omnia Scripturarum poma scilicet noua et uetera, que dilecto se dicit seruasse Ecclesia. Apocalypsin petente Frederico archipresule Coloniensi XII libris, similiterque XII Prophetas XXX et I clarissime explanauit. De uictoria uerbi Dei XIII libros; et In Euangelium  Matthei item XIII scripsit, quorum scilicet declarat penultimo, quam mirabiliter, quam gloriose gratiam scribendi desursum a Patre luminum acceperit. Namque ut litteris hoc mandaret, prorsus institit Cuno Sigebergensis abbas, qui inuitum diutiusque renitentem per tremendum nomen sancte Trinitatis adiurauerat. Diuino quippe liberaliter dono adgaudebat, quo illum beneuolus uti exactor instantissime hortabatur, et conferens cum eo sepius de Scripturis delectabatur in eius dictis uel scriptis sicut in omnibus diuitiis. Sacrarum siquidem erat studiosissimus lectionum, cuius scientiam mores egregii adornabant et religio, qui Radisponensium quoque postea factus est episcopus. Quin et ipse Robertus Ecclesie prelatus iam fuerat Tuitiensi  defuncto illius loci abbate, circa quod ministerium quamuis satageret, atque instar Marthe sollicitus esset, interdumque turbaretur erga plurima, tamen instar Marie unum sedulo proponebat necessarium.

Sedebat etenim secus pedes Domini et audiebat uerbum illius, quandoquidem meditationi nichilominus sancte et scribendi studio inuigilaret. Cui mos etiam erat tam laudabilis, ut si quando minorem sibi adesse gratiam sentiret (nam corpus, quod corrumpitur, aggrauat animam, et deprimit terrena inhabitatio sensum, multa, maxime exteriora, cogitantem , humilante Dominum sese adiiceret crucifixum, et a sancto et uero, qui habet clauim Dauid, qui aperit et nemo claudit, claudit et nemo aperit , peteret, quod clausum erat, aperiri. Humiliter querenti, fideliter pulsanti mox aperiebatur, dum luce intellectui superfusa mirabili modo audiret, quid loqueretur in ipso Dominus Deus, cuius utique lingua calamus scribe uelociter scribentis, cuius qui appropinquant pedibus, accipient de doctrina illius. Adeo enim se diligentem ditauerat, adeo thesaurum pectoris eius repleuerat, ut duo insimul aut tres uix possent excipere scriptores, que dictabat.

Qua ex re superfluum non fuit quod aspexerat aliquando in uisu noctis Sapientiam Dei, uerbum Dei, se deosculans, cuius scilicet totum existeret corpus quasi de auro formatum purissimo, a quo et  fistule prominebant undique complures, que uiuas cum impetu in illum aquas profundebant. Nam et Psalmista: Declaratio, inquit, sermonum tuorum, Domine, illuminat, et intellectum dat paruulis , id est humilibus, quo altorum notitia secretorum, que solis debetur amicis, ditescant, affatimque irrigentur, quemadmodum ipsa quoque Sapientia dicit: Ego sapientia effudi flumina, ego quasi trames aque immense de fluuio: ego quasi fluuius Dorix, et sicut ductus aque exiui de paradiso. Dixi, rigabo meum hortum plantationum, et inebriabo partus mei fructum, et factus est mihi trames abundans, et fluuius meus propinquauit ad mare, quoniam doctrinam quasi antelucanum illumino omnibus, et narrabo illam usque in longinquum .

 Itaque idem Robertus etiam in Cantica canticorum scripsit libellos uII, in Samuelem siue Dauid libros Xu. De glorificatione Trinitatis et processione Spiritus sancti libros IX. Tractatum quoque condidit u libellorum quem annulum titulauit, eo quod fidei altercationem inter Christianum contineat et Iudeum; nec non super quibusdam capitulis Regule Sancti Benedicti Iu edidit libellos, in quorum uidelicet primo denarrat quantos inuidorum assultus, quales passus sit molestias calumniantium, quod esset hereticus, quod sacras prauis sensibus Scripturas temeraret. Quocirca et iuuenculus ad Anselmum Laudunensem scholasticum atque Willelmum Catalaunensem episcopum opinatissimos tunc Francie magistros libellum scripserat apologeticum  de uoluntate Dei, in quo illis repugnat, qui iuxta heresim Colitianorum dicerent, Deum uelle malum fieri, non quidem malum afflictionis, quod plane interdum necesse est ad correptionem peccantium inferri, sed quodcunque passim malum, quod sit bono uirtutique contrarium. Nonnulla etiam scripta seu contra criminatores suos, seu contra irreligiosos quosdam ediderat, quorum unus presbyter, imo concubinarius, presbyteros concubinis licenter uti posse menstruatis astruxerat pagellis. Alter de monacho clericus, imo de columba factus fuerat coruus, qui errorem suum allegationibus defensans improbis mallet in seculo fluctuare et periclitari quam apud Ne uerum, id est Christum intra monasterii arcam requiescere et saluari.

 Euenit preterea ut circumpositas Tuitiensi cenobio graue incendium officinas corriperet atque absumeret. Undique seuiebant immaniter flamme, ipsum iam cenobium subsideret periculo, nisi diuina irrorasset miseratio. Ut enim uidere aliquibus datum est, sideree desuper claritatis persona astitit, que sui amictus ora ueluti quodam flabello insurgentes ignium globos euentilaret. Refugere igitur uapores, illesa emicuit domus illa, impleto haud dubie, quod ad Dominum propheta dicit: Cum iratus fueris, misericordie recordaberis . Parochitanam uero ecclesiam depasta sunt incendia. Sed ibi nichilominus Christi gloriose magnificata est dextera. Cum fuerit namque tanta conflagratio, ut etiam campanas liquefecerit eiusdem ecclesie, armariolum  tamen ligneum, in quo pixide clausum corpus Dominicum habebatur, corrumpi adustione non potuit, sacrosanctum scilicet suum seruante Sancto sanctorum, cuius caro requieuit in spe, cuius non derelicta fuit anima in inferno, cui datum est non uidere corruptionem. Quin etiam corporale, quod in longo hastili quidam protulerat e fratribus in ipsas decidit flammas. Cum putaretur autem exustum, miro resiliuit modo, atque in era libratum longius ab igne integrum se illibatumque in terram deposuit. Nec minus hoc fuit quam tribus pueris Babylonicam olim tepuisse fornacem, quando et belluinus extremuit tyrannus nil eos lesisse corruptionis, dum neque capillus capitis eorum adustus, neque  sarabara sunt immutata, nec odor ignis transiuit per eos. Que uidelicet ad memoriale perpetuum ipse Robertus aureo et compunctionis pleno descripsit libello quem intitulauit De incendio, alterum quoque subtexens De meditatione mortis. Cuius aliquantam partem dum confecisset, ille celestis philosophie assessor, o! ille diuini symmistes eloquii mortem obiit plenus utique dierum, sicut et ante aliquod sibi tempus per reuelationem illud fuerat dictum quod in Iob legitur: In abundantia ingredieris sepulcrum . Oliua, inquam, fructifera in domo Dei o! subite adusta est febris aura et emarcuit. Robertus scientia et uirtutibus par doctoribus summis appositus est populo sanctorum, inter quos uere pacis ac iucunditatis oleo, et diuini lumine conspectus  immarcescibiliter fruatur, iuxta quod scriptum est: Qui docti fuerint, fulgebunt quasi splendor firmamenti, et qui ad iustitiam erudiunt multos, quasi stelle in perpetuas eternitates .



CAP. XII. De Wazelino seu Waselino eius nominis II abbate uII S. Laurentii.

uiri tam illustris eruditus est magisterio Wazelinus abbas noster uII qui doctrinarum sationem dum bene excepit, bona uirtutum germina edidit, quem ita columbe simplicitas mansuetum faceret, ut serpentis prudentia seuerum redderet. Gratiam ergo et disciplinam inuenit coram Deo et hominibus, et dum scientie gemmas auro illustrat religionis, opinione factus est odorifera quasi thus redolens in diebus estatis. Peritie illius exhibet documentum liber  quem scripsit: De concordia Euangeliorum et expositione eorum, opus equidem clarum et utile, et quod studiosus doleat lector remansisse imperfectum. Nec minus hoc addocent picture seu uela quarumdam ecclesiarum, ubi perlegas uisu, colligas sensu luculentam ac singularem allegoricarum tam de ueteri quam de Nouo Testamento materiarum illo dictante consonantiam. Sancto denique Nicolao se prestitit officiosum, scilicet rubiginosa cuiusdam de uita uel miraculis illius scripta purgatioris dictatus ad limam reuocando De transfiguratione Domini, de sanctis Agaunensibus, de sancto Apollinare martyre solemnes composuit Cantus. Quin etiam eo satagente oratorium sancti Georgii martyris penes nos ut deuote sic operose, ut pie, sic apte exstructum  est, quatenus sanctorum patrociniis transire mereretur in locum tabernaculi admirabilis usque ad domum Dei.

Supra familiam Domini constitutus dabat illis in tempore tritici mensuram, quia discretione preditus, eloquentia suauis publice ac priuatim uel admonere uel corripere erat opportunissimus. Iam porro senuerat, iam diutinus in seruitio Christi labor, preterea nonnunquam interstrepens egritudo illum detriuerant, sed indeflexa lectionis, orationum, contemplationis acie in uerum solem oculos habens anime fixos illustri quodam modo nouitate repubescebat; hoc scilicet instar phenicis, quem dum extensius euum languidulo marcore contraxerit   e uirgulis struem aromaticis fabricat, plausuque alarum, atque igneo solis radio usus incendit se ipsum, sed post triduum ex suo reuiuiscit busto, puberemque assurgit denuo in auem unico et singulari exemplo. Hinc etiam congruenter seu a pheniceo, id est rubicundo colore, seu quod sit toto in orbe singularis, Arabum uocatur lingua, qui phenicem dicunt singularem. Que nostro aliquatenus licet congruant Wazelino, attamen hec quam maxime tibi congruunt, o Iesu Christe singularis et unice phenix, hec, inquam, specialiter ascribenda tibi sunt, o Isaac unigenite, qui es risus et amor sanctorum, qui aromatibus omnis gratie delibutus super ligna crucis temetipsum obtulisti Deo per caritatem Spiritus  sancti, sed singulari nouitate, sed unica pubertate post triduum e sepulcro refloruisti immortaliter iam rediuiuus.



CAP. XIII. Wazelinus I huius nominis abbas S. Laurentii.

Alter hunc in abbatia Wazelinus antecesserat, qui simplex quidem ingenio, sed religionis solers studio a iuuentute in senectutem ecclesiastica rite exsecutus est officia nunc legendo, nunc psallendo, nunc orando ueluti bos neruosus sedule triturans in area Domini. Mansuetus erat et affabilis, ut Moysen sanctum magis quam Nabal imitaretur illum Carmeliten, qui plus camelo tortuosus nil aliquando rectum, nil effaretur pacificum. Wazelinum recolant studiosi. Wazelinus paterne coluit studiosos. Ipse amaro carens  inuidie illud dulciter frequentare solebat: Domine, dilexi decorem domus tue .



CAP. XIu. De Lamberto monacho.

Lambertus fabulas Aesopi commentatus est. Has uero ad figurandos hominum mores auctor sagaciter prescriptus finxit. Sed commentator noster moralitate posthabita insudauit allegorie, in hoc minime sagax, qui ex rebus huiusmodi sacratas uoluerit res procudere quasi de spinis colligantur ficus, aut de rubo uindemientur uue. Igitur Kalendis Martialibus liber ille in senatu soricum recitatus est, discussus est, abiudicatus est, sententiamque accepit corrosiuam. Irruerunt proinde ex agris, irruerunt ex uillis Palestinorum mures, ac effero dente inuaserunt, corroserunt, dissipauerunt apices prescriptos.  Que autem spes recuperandi? deerat Philistinorum nobis inclyta supellex, qui mures potuerunt aureos in sua expendere uota, ne pergamena quidem suppetebat. Pergamum uero, que scilicet prima pergamenis tam usu quam copia nomen indidit, adire arduum nobis ac difficile nimis. Ergo Aesopicum illud ita disperiit sacramentorium.



CAP. Xu. De Gisleberto monacho.

Gislebertus agile clarumque ingenium exercitio effecit agilius, usu perinde clarius. Pectus etenim manumque iugiter conuersabat uel meditando aliquid uel scriptitando. Itaque uersu heroico scripsit Historiam de Ioseph, unumque in uolumen extendit. Deinde Gesta Dauid eodem metro partiens opus  per libellos XII. Planus et facilis est, uerumtamen digne laudabilis, quia facile usus difficili est opera secundum hos suimet uersiculos:

Carmina composui gratoque labore peregi
Sane difficilem proponendo mihi legem.
Lex fuit, ut uerbum curarem reddere uerbo.
Ardua res certe multa dignissima laude
Et labor egregius est ex sermone pedestri,
Ex humili prosa salienti currere uersu,
Atque sequi cyclum patulum, sic ut sibi quiuis
Speret idem, sudet multum, frustraque laboret.

Neque illius opuscula grate sunt utilitatis aliena,  quando historice narrationis campum mysticis amenet floribus allegoriarum. Qui dum ceteris polleret artibus, maxime tamen in musica dulces faciebat modos, quemadmodum liquet in cantibus, quos uel de sancto Georgio martyre, uel de sancta Ragenufla uirgine, nec non et de sancta Begga composuit.



CAP. XuI. De Ioanne monacho, Gisleberti fratre.

Quin etiam Ioannes tam spiritu quam carne illius frater, scholasticus et eruditione et officio fuit, cuius extremui plerumque ferulam puer, ut clauam Herculis nemo nunquam plus extremuerit. Heu quoties, dum nostra exigit aut discutit opuscula, et aduncis correptas manibus obliquo tabellas oculo intuetur! Heu quoties illum uirgilii monoculum me putaui Polyphemum incurrisse! Idem aliquando  infirmatus, miroque satis ordine extra se et supra se factus plurima uidit memoratu digna, que et gratia edificationis scripto edidit. Binos etiam cantus composuit, id est de sancto Christophoro martyre, et de sancta Maria Aegyptia, Historiam Tobie, itemque Martyrium S. Stephani protomartyris heroico pede percurrit, et Cantica canticorum aliquanta ex parte antiphonatim modulatus est.



CAP. XuII. De Nizone monacho.

Nec uero Nizonem omiserim nostrum, quem importunum quodammodo nature, discendi solemne habuimus exemplar. Quippe dum obtuso et quasi testudineo esset ingenio, tamen exercitiis acuebatur, donec meditatione seu lectione assidua quasi  duabus alis in culmen assurgeret elimati prouectus. Claras edidit Melodias de sanctis Ioanne et Paulo martyribus, de sanctis Nazario et Celso, de domno Frederico Leodiensi episcopo, ex cuius etiam gestis, obitu uel miraculis Libellum scripsit. Falli poterat, fallere homo simplex ignorabat. Proinde nos pueruli, cum ab illo doceremur, undelibet nobis iratum facile supplantabamus, ac ueluti ex alto ere cadentia librantis et ferientis eludebamus uerbera.



CAP. XuIII. De aliis pluribus nominatim non recensitis.

Eos quidem, quos aliqua scripsisse comperimus fratres nominatim nostros expressimus, quanquam fuerint plures quoque alii tum scientia, tum religione  commendabiles, quorum meminisse et dulce et utile sit. uerum de his plura scribere noster nunc calamus non suscepit. Hoc omnimodis optamus, hoc te, o Christe, imploramus, qui numeras multitudinem stellarum, et omnibus eis nomina uocas, qui sanctorum scientissimus es calculator, ut scribas super eos nomen Dei tui, et nomen ciuitatis noue Ierusalem, que descendit de celo a Deo tuo, et nomen tuum nouum, ut des, inquam, illis calculum candidum, et in calculo nomen nouum scriptum, quod nemo scit nisi qui accipit.



LIBELLUS SECUNDUS.



CAP. I. De primis Reineri ipsius opusculis.


Sicut eorum, qui seculo iam dudum exempti sunt, breuiter adnotaui studia uel opuscula; sic fratrum, carissime, nostrorum, qui adhuc superstites sunt, uolebam ingenia tibi uel scripta retexere. Sed morantur me duo, scilicet ne aut liuoris arguar, si remissius laudem que laudanda sunt, aut detur adulationi, merita si dependam preconia. Igitur per se uerius innotescent, propriis clarescent probabilius monumentis, quando alii non parit offensam quod ex sese meretur gratiam. Quam ob rem petitioni iam tue, imo importunitati satisfaciam, ac tibi duntaxat soli meas retexam ineptias.

Aliquos super Ecclesie pressuris threnos metrorum  atque rhythmorum diuersa edidi specie adolescentulus. Discendi quippe agebar studio, et magnos petas ego peta modicus tentabam utcunque imitari.

Unde et opusculum de Nouo ac ueteri Testamento condidi, duobusque libris partitus sum. Hoc etiam Pantherem pro uarietate appellaui, quod prosa esset ac metris uelut multicoloriter distinctum.

Quin etiam De compoto quedam tunc composui.

Denique libellum De suspendio scripsi prosaice cuiusdam latronis.

Martyrium quoque uII Machabeorum fratrum uersu heroico.

Deinde illud de Apostolo capitulum: Nescitis  quod ii qui in stadio currunt, omnes quidem currunt, sed unus accipit brauium  pede latius excurri Asclepiadeo.

Sed quorum memini nunc opuscula quidam nostrarum familiaris schedularum inuito subripuit. Non enim suppetebant exemplaria, et quod uerebar, accidit, ut ita destituerer laborum primitiis. Nam conuersionis ille gratia in aliam est regionem profectus, atque in pignus mutue caritatis hec secum spolia deportauit.



CAP. II. Eiusdem melodia de sanctis huiusque fortuna.

Preterea dum arte instituerer musica, quo assignassem fructum studio, melodiam composui de sanctis Sixto, Felicissimo et Agapito. Quippe uegetatio  ingenii sedulitas est exercitii; simulque mira uis indita probatur arti, ut piis cordibus multum affectionis, multum parere soleat compunctionis sua dulcedine. Id minime quidam attendentes ea sedulo cum exercerer, leuitati et lasciuie deputabant, quorum uidelicet unus, quem secundi prioratus tunc fulcirent tribunalia, arripiens tabellas, quibus exiles impresseram cogitatus, aliquantisper considerauit. Interim oscitabam metu. Etenim toruus hominis  uultus suspensaque supercilia futurum mihi malum presagiebant. O iudicem Mine uel Athamanto seueriorem! legens infremuit, cantans ex hoc in hoc inclinauit: cum ecce ueluti magna colaphizatus iniuria cepit innocentes ceras obruere, et que exarata erant, emulo unguis aratro confundere. Quid facerem? luctarerne, streperem, conuitiarer? uirgarum falces in capitulo, accusatores multi, ut recogitanda magnopere mihi Phariseorum, Saduceorumque tumultuatio, qua periclitatus olim Paulus fuerat in concilio. Pestem murmure imprecarer? Pressum dentibus nichil prodesset anathema. Quid igitur? Depono auriculas ut inique mentis asellus, cum grauius dorso subiit onus, hypocritarumque patientia mansuesco ad calamitatem.

 Num uero iterum ceris delecta mandarem? Unguis ille truculentior immineret. Membranulis resarcirem? Arulam et prunas regis Ioachim, et scalpellum Iudi scribe animo uersabam maxime, cum nec ego Ieremias, nec mihi Baruch esset notarius. Ergo refrigueram ab incepto. Longum denique iam tempus decesserat: reuoluere tandem cepi, si que eiusdem apud memoriam cantus reliquie superessent. Qui tam prompte recuperatus est, ac si ante oculos haberem exteriores adnotatum, ut senserim certe quodammodo uota non despicere Deum simplicia. Igitur dedi membranule, quod redditum erat memorie. Nec otiositatem sectabar, que inimica est anime, cum dulce potius esset continue  occupari. Nempe Salomonicum me illud excitabat: Noli diligere somnum, ne te egestas opprimat; aperi oculos et saturare panibus ; Horatianumque illud.


Ut te ipsum serues non expergisceris; atqui
Si nolis sanus, curres hydropicus: et ni
Posces ante diem librum cum lumine, si non
Intendes animum studiis et rebus honestis,
Inuidia uel amore uigil torquebere.



CAP. III. Alia Reineri opuscula.

Geminis ergo libellis conuersionem descripsi sancte Pelagie, opusculumque hoc illustraui titulo: Speculum penitentie.

Dehinc Passionem uirginis Marie Cappadocis eque duplici libella explicaui ita pretitulando: Palmarium  uirginale.

Subsequenter uitam Tiebaldi eremite duobus itidem libellis complexus sum, appellauique Florem eremi.

Atque hec antea quidem sed scabro dictationum fuerant stylo descripta, que ego monitu quorumdam scientiole qua potui lima purgaui. Parendum est quippe amicis pia iniungentibus. Sanctorum uero res geste communis censentur materie, nec uanitatis  pungendus est nota, quem pietatis exercent studia.

Opusculum denique confeci quod sic titulatur: Libellus cuiusdam funebris super morte amici, cui et tetrastichon superscribendum tumulo adieci.



CAP. Iu. Grauissima Reineri infirmitas et sanitas diuinitus recuperata.

Grauissima post hec egritudinum tabes locum incesserat nostrum, et acute febres canicularium uapore dierum acriores plurimos fratrum lectulis, aliquos addicebant sepulcris. uersus est in luctum chorus noster, dum aut infirmamur, aut morimur, dum uel timore, uel dolore concutimur. Sed tibi, o uigil et sancte, qui non dormis neque dormitas, qui custodis Isrel, tibi, o Iesu benigne, cura est de  nobis; tu nos diebus omnibus actusque nostros prospicis a luce prima in uesperum. Quod tunc uni etiam fratrum perspicue ostensum est, cui nocturno dum interesset psallentio, atque dormitaret, quedam astitit sideree persone uenustatis, leniterque pulsans: Quid, inquit, dormis? uigila et ora : promisit Deus coronam uigilantibus. uigilauit ille et attendit, quia in medio stans chori eos, qui tum excessuri uita essent, intelligibili quodam nutu designaret. Dein per gradus sanctuarii ascendens disparuit.

Ego miserie et infirmitatis uasculum, ego limus et ignobile lutum uirgam ire Dei super me uigilantem tunc grauiter sensi, qua percussus, qua pene ad  nichilum redactus sum. Siquidem egrotaui usque ad mortem, et Dominus uniuersum stratum meum uersauit in infirmitate mea, repleuit me amaritudinibus, inebriauit me absinthio. Spem uiuendi signa iam funebria expulerant, cum per septimanam cibi penitus ac somni expers, tum et ignea febre exsiecato propemodum periclitarer cerebro, agerer phantasiis, loquerer aliena. Sed pia, sed sedula fratrum compassio diuine genibus me aduoluit clementie, illique assignauit infime corruptionis morticinium, qui habet claues mortis et inferni, qui fuit mortuus, nec uidit corruptionem, sed ecce uiuit in secula seculorum.

Igitur in crypta sancte Dei Genitricis ad sepulcrum domini episcopi Wolbodonis, cuius memini  supra, delatus sum. Ibi ad mediam fere noctem decubui. Languor qui totum depastus erat corpusculum, ad sedem iam irrepebat anime, claudendisque sensibus sera lethalis imponebatur, cum ecce sanctum uideo illum pura canitie floridum et cetero cultu festiuum sacerdotali a dextris astitisse lectuli ac tertio signum super me crucis exprimere. Benedictionis continuo sensi uirtutem: totis quippe quodammodo membris frementibus erupit sudor, ac uigiliis acescentes oculi dulcem somnum recepere; nec ab edulio iam stomachus, sed ab ieiunio dissentiebat. Sic beate Dei Genitricis compassione inestimabili, dignatione mirabili, que infantulum in cruce pendentem adorandum indignissimo exosculandumque obtulisset; sancti preterea confessoris  interuentu, qui benedixisset ad uitam, ex ipsa sum mortis fauce retractus. uerum anima quos euoluet gemitus, quas oculi stillabunt lacrymas? Tremens factus sum et timeo, ne mortis illa dilatio mee minus sit uite correctio. Scio autem, Domine, quia non est hominis uia eius, nec uirtus eius, ut ambulet et dirigat gressus suos. Corripe ergo me, uerumtamen non in iudicio, et non in furore tuo, ne forte ad nichilum redigas me, sed qui cognoscis figmentum meum, sicut potes, solida, quoniam sine te nichil est ualidum.



CAP. u. Gratus Reineri erga celestes medicos animus uisio cuiusdam de iudicio diuino.

Posteaquam sospitate uigoratus sum, que possem, inops exsolui munuscula, scilicet ad ipsam misericordie  matrem spiritus contribulati orationem rhythmice expressam, atque in diuina elaboratam preconia de ipso confessore melodiam.

Denique haud puto superuacaneum, si attexam quid unus fratrum de alio fratre tunc uiderit. In mortem hic agonizabat, ille admodum iacebat infirmus. Quodam diluculo dum uigilaret, uidit in eadem manifeste domo quamdam iudiciarie auctoritatis personam posito tribunali resedisse, apud quam candidati quidam uiri causam morientis agebant accusationibus uel obiectis respondentes demonum foris tumultuantium. Diuina etenim quadam ui, ne irrumperent, inhibebantur. Illorum specie nichil tetrius, quorum etiam liuor et malitia felitis quodammodo  et horrore sulphureo tabescentibus patebat ex oculis, ac uelut indagine locum obsederant. Egrediente tandem anima et iudice illo cum beatis spiritibus recedente, tum uero intolerabili tumultu et incondita uociferatione prosecuti sunt, ut nimiis totum erem procellis crederes laborare. O lacrymabilem horam! o terribile examen! o pauendam nimium necessitatem illam! Quam beatus, quem bona tunc reddiderit tutum conscientia!



CAP. uI. uaria Reineri opuscula.

Aliquanto dehinc omiseram tempore scribendi operam, eo quod uel lectione magis fruerer, uel eruditioni me fratrum pro uiribus impenderem. uerum ab amico interpellatus pro aliqua necessitate  scriptum elucubraui diffusius, quod nuncupaui Commonitorium pietatis.

Ne mucidis autem dormitantes tabelle ceris stylus parieti affixus rubiginis lepra tabesceret, scripsi ad quemdam familiarem opusculum De insignibus insularum Sardinie et Sicilie duobus uersifice digestum libellis.

Item ad alium duos libellos: primum De conflictu duorum ducum et animarum mirabili reuelatione; secundum De quodam milite captiuato et per salutarem hostiam liberato.

Artem uero libentius illam quisque excolit, quam sibi et scientia et usu maxime compararit. Quapropter ut mihi aliquantulam dictandi labor facultatem acquisisset, opus arripui, quod excedere ingeniolum  ipse non ignorarem, illius certe Horatiani temerarius transgressor consulti:

Sumite materiam uestris, qui scribitis, equam
uiribus, et uersate diu, quid ferre recusent,
Quid ualeant humeri. Cui lecta potenter erit res,
Nec facundia deseret hunc, nec lucidus ordo.

Itaque historiam libellis utcunque sum XIu complexus, que contineat, qualiter Ierusalem sancta et alie plures apud Orientem urbes siue regiones ab occidentalibus Christianis circa nostram sint etatem recepte, cuius est titulus: Laurea peregrinorum Ierosolymitanorum. Infirmitas me postmodum grauis in lectulum deiecit.



CAP. uII. Altera Reineri infirmitas, celitus depulsa.

Iam pelli mee consumptis carnibus adheserat  os meum, iam secundum prophetam fecerat Dominus uetustam pellem meam et carnem meam, contriuerat ossa mea. Cibi defecerat omnino appetitus succique inopes uene somno illapsum negabant. Ad Deum ergo stillabat oculus anime mee, quia in me transibant ire eius, et terrores eius conturbabant me. Quippe et suis anima lacrymis rigatur, et confractione resoluta, indicibilique sensu quodam affecta, tenerrimo ploratu, fortissimo gemitu, ipsa Spiritus Paracleti uiscera mouet, mereturque consolationem.

Accessit ad uisitandum aliquis fratrum, qui dictaret, ut nomina sanctorum septem dormientium in schedula scribi facerem, capitique circumligarem.  Hoc nempe remedio pie fidei egrotantibus dormiendi nonnunquam restitui facultatem. Adhibui fidem, feci ut iniunxerat, et aure iam quodammodo audiebam interiori: Fides tua te saluum faciet . Repente etenim per mentis excessum in quadam me uidi esse regia, quam lux inestimabilis, odor incredibilis perfunderet, quippe cum lucerna eius, gloria eius, exsultatio eius, illa uere, illa unice desiderabilis, beate et adorande esset Trinitatis maiestas. Sed enim os intemperans atque procax frenandum est, ne meas infelix nimium grauem miserias. Hoc in gratiarum actionem dixisse solum sufficiat, quod inter choros purpuratorum atque albatorum, qui aderant, sanctos agnouerim illos aureis gloriose coronis et ostro rubente insignitos. Illic noua dulcissima,  illic cantica resonabant, et responsorium illud organa modulabantur angelica: Isti sunt sancti qui pro testamento Dei sua corpora tradiderunt, et in sanguine Agni lauerunt stolas suas .

Ad me autem reuersus attonitos circumferebam oculos, pene ignarus ubi essem. Interim frater familiaris lectulo assidebat, qui dum magnopere quereret cur ita circumspectarem, quoniam probate confidentia debetur amicitie, retuli uisionem, quam non fuisse friuolam mox expertus sum. Sic membra languore debilitata, sic dolore tanquam uinculis astricta erant, quod per septem dies nec surgere nec stare nisi alieno potui sem adminiculo. uerum de aspectu fortis illius, misericordis illius,  qui in sanguine testamenti sui emisit uinctos suos de lacu, in quo non est aqua, ita solutus, ita confortatus sum, quatenus sine quouis sustentamine tunc surgerem, cum predicto fratre oratorium peterem, toto gratias perfunderem affectu. Ita deinsospitate redintegratus sum sanctisque dormientibus septem exile quidem et omnino impar, sed precordiale tamen laudis atque gratiarum actionis munus obtuli, uidelicet compositam de ipsis melodiam.

At uero si quis grauabitur, si quis iactantie deputabit, quod talia scribam, num interdicere uolet ne miser miserationum Domini recordetur? Simplicem piamque intentionem nemo beneuolus accusat. Secretum quidem regis abscondere bonum est, opera  autem Dei reuelare et confiteri honorificum est. Ceterum mentis est timorate non alta sapere, sed humilibus consentire, siquidem piis superne reuelationes non uitii sed uirtutis instrumenta sunt. Quid uero impiis ut Balaam, ut Nabuchodonosor diuina prosit uidisse? Lippientes sol confundit oculos. Deum non sancta uisio, sed sancta meretur actio.



CAP. uIII. Alia posthec opuscula Reineri.

Scripsi etiam uersifice libellum de aduentu reliquiarum S. Laurentii in Leodium ab urbe Roma.

Quin et ad ipsum martyrem, et ad alios plures sanctorum dicendas rogatu fratrum plurimas conscripsi orationes.

Libellum denique ad quosdam edidi sacerdotes de  reuerentia sacrorum locorum, acriter culpans, quod penes cemeteria, seu corpora defunctorum, priusquam ad ecclesiam deferrentur, nocturnis maxime uigiliis puellares choros aliaque exsecranda agi, dici uel cantitari paterentur.

Sophista uero qui sua extollere, nostra deprimere pugnaret, abstrusas questiones barbarasque dictiones undecunque congestas, mihi scripto proposuit. Dedali labyrinthum et Minotauri cornua me putaueram incurrisse. Qua euaderem? Quibus regerer? Subtilis deerant fila ingenii. Quo defenderer? Facundi gladius oris nullus. Implexa tamen illa dissolui, cornupetam dirum euasi, libellusque hunc accepit titulum: Qui sophistice loquitur odibilis est.

 Quia uero humane inditum constat nature, quod alternis recreatur, fastidiumque mutatio tergit, nunc prosa, nunc uersibus interdum musica studium uariabam. Qua de causa geminos cantus scilicet de sanctis confessoribus Antonio ac Hieronymo orditus sum, precipue cum tantis aliqua patronis officia mee paruitatis cuperem impendisse. O me bestialem homunculum! o curuam in terris animam et celestium inanem! tamen aliquando faciem ausus leuare mentis et pectore et lingua uelut geminis euectus alis angelica irrupi arcana. Etenim de uictoria Michelis archangeli tres digessi uersifice libellos, tam de illa uidelicet qua ex antiquo dracone et angelis eius cum suis est clarificatus  angelis, quam de illa, qua pro Christianis contra paganos dimicans gloriose innotuit, quando in monte Garganico nouum instituit ac dedicauit sanctuarium. Non in illam quidem sunt expense fabricam metallorum, marmorum, cedrorum congeries pretiose, sed enim rupes concauo impolito expandit fornice sinus, plus religionis protendens quam operositatis. Nam tibi, o gloriose assertor, tibi, inquam, o magnifice secundum nomen tuum admirator glorificande et admirande Trinitatis! Enimuero quis sicut Deus? hominum magis pectora placent fide, spe, caritate ditata, quam diues eiusmodi rerum materia.

Quin etiam de sancto Seruatio et de sancta Begga musice aliqua rogatus a canonicis quibusdam composui.

 De sancto Spiritu septem hymnos ut contexerem, frater petiit, cuius deberem dilectioni, quo satisfacerem deuotioni. Qui scilicet, dum familiari sepius me colloquio edificaret, quiddam inter cetera retexit quod uenerabile, quod memorabile sit. Aliquando cum uigiliis, atque inuocationi eiusdem Spiritus sancti quam deuote institisset, circa crepusculum in excessum factus, uidit a quodam claritatis penitus et suauitatis mirande, quem albe super niuem nitide infloraret accinctus, se in Ecclesiam deportari, luce solemniter seu odore preditam. Que persona dulcissimo quidem amplectebatur illum affectu, utraque pectori manu apposita,  quemadmodum pia mater ad dulcia solet lactentem infantulum ubera stringere, sed faciem suam occultabat, dum se frater crebrius ille conuerteret, ac desideranter eam tentaret inspicere. Intelligebat enim sanctum esse Spiritum, tamen ad modicum uidit faciem illam, de qua reticendum est, quia cautius est inde compungi quam loqui; arcana uenerari quam de arcanis disputare tutius est. Denique frater idem clementissimi plasmatoris, dignantissimi reparatoris dexteram a pectore suo eleuans, atque digitos illius ad signum crucis exprimendum propriis aptans manibus ex eadem super cor, super lumbos, renesque suos signaculum tertio salutare impressit, quatenus contra cogitationum molestias, seu carnales concupiscentias tueretur ac roboraretur,  choro candidatorum, qui aderat, canoris modulante uocibus: Letetur cor querentium Dominum;  querite Dominum et confirmamini; querite faciem eius semper . Friuolam non fuisse uisionem frater ille expertus est, dum sese quodam ex tunc lumine infusum mentis et motuum assultus carnalium sibi plurimum mitigatos contrite lacrymabiliterque asseueraret. Beatus profecto, quem tu erudieris, Domine, et de lege tua docueris eum, ut mitiges ei a diebus malis .



CAP. IX. Reliqua a Reinero relicta ingenii monumenta.

Preterea quinque exaraui libellorum opusculo, qualiter diebus nostris Ecclesia Leodiensis Bulloniense castrum peruasoribus triumphatis diuina receperit uirtute, tituloque presignaui: Triumphale  Bulonicum. Hoc ipsum musico quoque astruxi modulamine.

De sanctis etiam martyribus Euermaro, siue Urbano, exigente fratrum deuotione, geminos cantus composui.

Epitaphia et epistolas conscripsi quamplurimas.

Talibus ergo uel similibus ineptiis miseram exegi uitam ac monastice conuersationis oneribus, hec etiam uicissim onera dorso nostri superimpressimus aselli. Absit autem ut muricatos exspectauerim quorumdam obelos, quibus nostre confodiantur schedule, nullius ipse censeo esse momenti que scripsi, aut scribo, quin potius indocta, quin potius inepta. Propria tamen utcunque malo fabricari quam aliena usurpare et domestica incude  quam extraria uti, nec de Latinis bonis Latina sarcire non bona. Predicabilis faber o quisquis es, nouus intendas esse Tubalcain. Ad exemplum ueteris exerce predicabilia. Proprius te ignis, proprium te predicet utensile. Inertis namque est artificis alienos semper malleolos ac folles appetere, et inglorii apud alienam iugiter mendicare fornaculam. Fontis latex non esse censetur, nisi quem de propria fundit uena. Quod extrorsum infunditur, alienum est. Mihi ergo cauendum, mihi retinenda potissimum illa est Flacci castigatio, qua monet amicum:

Priuatas ut querat opes, et tangere uitet
Scripta palatinus, quecunque recepit Apollo:
Ne si forte suas re et tum uenerit olim
 Grex auium plumas, moueat cornicula risum
Furtiuis nudata coloribus.



LIBELLUS TERTIUS



CAP. I. Proponitur argumentum libelli.


Mee quidem ineptie quasi nigro calculate sint lapillo. Nunc Parii uero crustula marmoris, nunc pretiosos lactei aspectus exoptauerim uniones, quo calculus ea digerat clarus in numerum, que disserende intimus nuper proposuit amicorum. Quesitu etenim digna et scitu sunt utilia; et unus impetrat iure quod pluribus uelit prodesse. uidelicet  quesiuit: Cur ante Dominicum Natale nouem antiphone ab O incipientes, nouem eque diebus super Euangelii canticum ad uespertinam synaxim canantur in ecclesia? Item cur passio sancti Stephani protomartyris secunda Dominici Natalis die, assumptio sancti Ioannis euangeliste tertia celebretur, dum alter secundum traditionem maiorum III nonas Augusti passus, alter uI Kal. Iulii ad perpetuam  sit assumptus immortalitatem, moriendo quidem, sed celerius tamen reuiuiscendo? cur etiam quarta Innocentibus sit deputata, dum non facile constet, quod tunc passio illorum prouenerit. Hec itaque primo, dehinc cetera questionum, quas sciscitatus est, disseram, pro uoluntate rogantis latius inde tractando, licet strictior esse maluissem.



CAP. II. Cur nouem antiphone a littera O incipientes nouem diebus ante Natale Domini ad uesperas canantur?

Igitur corde creditur, ad iustitiam ore autem confessio fit ad salutem, quod Unigenitus Dei incarnatus de Spiritu sancto ex Maria uirgine homo factus sit. Quoniam ergo sapientia per uoluntatem Patris edificante sibi domum corporis, ac excidente columnas  septem gratiarum mirabilis illa humanatio nouem mensibus intra uterum coaluit atque celebrata est uirgineum; nos eque nouem diebus claris eam recolimus laudem celebriis. Pro mense etenim diem subornamus. Quippe cum et aliis uel temporum, uel solemnitatum nos officiis uacare oporteat, et cum debeant sacramenta quoque alia celebrari; minus idoneum aut rationabile esset in uno iugiter occupari. Assiduitatem humanum fastidit ingenium: quod est rarius admittit gratius.

Quod circa finem diei, quod sub occasum solis ea eduntur preconia, illud preclare mysticat, quod is, qui erat ex Patre natus ante omnia secula Deus de Deo, lumen de lumine, genitus non factus, ubi  uenit plenitudo temporis, factus ac genitus ex muliere est, quando scilicet uisitauit nos oriens ex alto illuminare his qui in tenebris et in umbra mortis sedebant. Nam et ipse in Apocalypsi loquitur: Ego sum et , primus et nouissimus, initium et finis , quandoquidem omnia per ipsum, et in ipso facta, siue creata sunt; omnia per ipsum et ab ipso instaurata, siue perfecta sunt.

Hoc utique quemquam insinuent superiores littere, quarum Greci alphabeti prima, postrema est; subesse tamen clarius aduertas mysterium. Greca siquidem elementa non solum uerba componunt, sed numeros quoque efficiunt: et sicut unumquodque est ordine posterius, ita charactere titulat suo numerum ampliorem, igitur unum, significat  octingentos. Et uere misericorditer, uere dignanter qui erat unicus siue unigenitus Patri Filius, in fine seculorum filios Dei secum non quidem genere sed adoptione uoluit habere quasi octingentos, id est innumeros, beatitudinibus octo generose preditos. Opus itaque pietatis, mysterium miserationis etiam ipsis angelorum nouem ordinibus admirandum nos omnimodis admiramur, qui etsi nec corde nec ore, tanti adequare possimus beneficii gratiarum actiones, cum Sapiens dicat: Glorificantes Dominum quantumcunque potueritis, superualebit adhuc et admirabilis magnificentia eius; benedicentes Dominum exaltate illum, quantum potestis: maior est enim in laude; exaltantes eum replemini uirtute,  ne laboretis, non enim peruenietis. Esset impie tamen ingratitudinis gratias non agere. Gratitudinis igitur nostre glorificationem, benedictionem, exaltationem Deo dependimus, ac per nouem antiphonas multiplex quidem uotum, sed parilem concentum uero soli sempiterno, diei orbem plenitudine lucis iamiam illuminaturo dicamus. Siquidem in Christo inhabitat omnis plenitudo diuinitatis corporaliter qui tanquam sponsus procedens de thalamo uirginee aiui omnimoda uirtutum suauitate miris omnium flagrantiis gratiarum se irroratum atque infusum exhibuit. Itaque dum ter terne in laudem ter sancte Trinitatis antiphone instar sint ter ternarum composite gratiarum, desiderabile nobis est de alterutra illarum consonantia, si detur desursum,  disserere.



CAP. III. Exponitur mysterium prime antiphone: O sapientia, etc. Apparitio Sapientie cuidam facta refertur.

Prima gratiarum, quas Ephesiis scribens memorat Apostolus, sermo sapientie est. Huic prima antiphonarum O sapientia, que ex ore Altissimi prodisti, etiam ipsa litterali superficie consonat. Omnia uero in sapientia fecit Deus, uniuersa per uerbum, quod ex ore illius prodiuit, Altissimus creauit, quia ipse dixit et facta sunt, ipse mandauit et creata sunt . Que nimirum sapientia attingit a fine usque ad finem fortiter ; quia, dum delicias uult esse suas cum filiis hominum, a diuinitate, ultra quam nichil est, ad humanitatem se inclinauit,  que ultima in rebus condita est.

Christus itaque Dei uirtus et Dei sapientia tam salutariter quam potenter opere consummato, quod dederat sibi Pater ut faceret, ascendit, unde descenderat, quoniam a summo celo egressio eius, et occursus eius usque ad summum eius . A Deo enim processerat et uenerat caritatis ac misericordie aurea redimitus corona gratiarumque fultus plenitudine, ut ipsum etiam elementum quod sue inuocationi profert Ecclesia, O scilicet, plenaria rotunditatis sue forma innuere monstratur. Denique hoc idem cuidam fuisse fideli celitus imaginatum didici. uerum paruipendere solent quidam et subsannare illud obiicientes sapientis: Somnia extollunt imprudentes quasi qui apprehendit umbram,  et persequitur uentum: sic et qui attendit ad uisa mendacia . Quibus econtra respondetur, quod idem etiam paulo post subdit: Somnia male facientium uanitas est, et sicut parturientis cor tuum phantasias patitur, nisi ab Altissimo fuerit emissa uisitatio . Tam ex canonicis quippe quam et aliis plura suppeditant exempla Scripture, non omne uisum, non omne somnium mendax esse aut erroneum, et interdum ad pios homines, maxime qui iuxta Danielem sunt uiri desideriorum, ab Altissimo emitti non tam somnia quam reuelationes. Siquidem et apud Iob legitur: Per somnium in uisione nocturna, quando irruit sopor super homines et dormiunt in lectulo, tunc aperit aures uirorum  et erudiens eos instruit disciplina . Preter arcaniorem etenim sensum, hoc ad litteram quoque satis idonee potest accipi.

Sapientia ergo Dei throno uidebatur aureo resedisse, coronam eque habens auream in capite, quam uerna distingueret gratia gemmarum. Facies eius immarcessibili florebat candore, cum oculi quodam arcane lucis mirabiliter uigore splendescerent. Erat lineis uestita, candentibus nimis, pallioque circumdata inaurato, dum et arca testamenti purissimo intus ac foris auro splenduerit, supraque coronam sortita sit auream, quia Filio Dei uelut capitis est diadema uel ornamentum, quod sicut per gratiam uoluit, sic per potentiam ualuit hominem assumere. Mirus preterea odor spirabat sicut odor  agri pleni, quem benedixit Dominus.

Circa uiri sedebant aspectu et amictu conspicui, atque instar liliorum quadam pubertate germinantes, quos radii ex ipsa undique procedentes sapientia illustrabant. Citharas tenebant in manibus niueo compactas ex ebore ac operose respersas auro, quibus dulcissima persultabant musica illos Psalmi uersiculos: Lex Domini immaculata conuertens animas, testimonium Domini fidele sapientiam prestans paruulis; iustitie Domini recte letificantes corda; preceptum Domini lucidum illuminans oculos; timor Domini sanctus permanens in seculum seculi; iudicia Domini uera, iustificata in semetipsa, desiderabilia super aurum et lapidem pretiosum multum, et dulciora super mel et fauum .

 Quin et titulus quasi ex colore digestus sapphirino legebatur: Ego sapientia habito in consilio, et eruditis intersum cogitationibus. Predictus siquidem fidelis meditatus nocte illa cum corde suo effuderat in se animam suam, quia memor operum Domini et iudiciorum eius, que a seculo sunt, sue preterea misere conditionis, afflictus fuerat et humiliatus nimis, lacrymisque stratum suum rigauerat, superabundanti compassione diuinitatis hanc acceperit uisionem pro consolatione. Celestibus quippe oraculis piam frui animam ut consolationis beneficium, ita deuotionis est incitamentum.

Igitur O sapientia, que suauiter disponis omnia! Suauis etenim es uniuersis, et miserationes tue  super omnia opera tua, ueni ad docendum nos uiam prudentie, qua scilicet ratione angelus fortis, ut scribit Ioannes, descenderit de celo, amictus nube, in cuius capite iris, cuius facies erat ut sol, cuius pedes sicut columna ignis, qui habebat in manu sua libellum apertum: huius, inquam, sacramenta libelli doce nos, ut cantabiles nobis sint iustificationes tue in loco peregrinationis nostre.



CAP. uI. Mysteria secunde antiphone: O Adonai.

Secunda gratiarum est sermo scientie, cui antiphonarum secunda O Adonai clare consonat. Nam Dominus, quod interpretatur Adonai, qualiter dux fuerit in misericordia sua populo illi, quem redemit, qualiter circumduxerit eum et docuerit, et custodierit quasi pupillam oculi sui, habemus in  Scripturis. Nempe et Moysi se nomen indicasse, quod patribus non indicarit, loquitur: Ego Dominus qui apparui Abraham, Isaac et Iacob in Deo omnipotente, et nomen meum Adonai non indicaui eis , subintelligendum, ut tibi indicaturus sum uel signa faciendo, uel facie ad faciem colloquendo. Cui etiam antea in igne flamme rubi appruerat, dicentique: uadam et uidebo uisionem hanc magnam, quare non comburatur rubus; ne appropies, inquit, huc; solue calceamentum de pedibus tuis; locus enim in quo stas, terra sancta est . Quorcirca etiam nobis ad tam reuerendum tendentibus spectaculum carnalis est calceamentum temortatis soluendum, quo spiritu humilitatis ambulantes uiuo ac uiuificante frui mereamur incendio.

 Rubus ille beatam figurabat Mariam, que reuera uerecunde uirginitatis purpureo exstat rubore spectabilis. Ardebat rubus, sed minime comburebatur, quia Spiritu sancto superueniente, et uirtute Altissimi obumbrante ineffabili accensa est uirgo amore, sed non adusta, quoniam Deum, Dei uerbum sic mente concepit, et carnem factum peperit, ut post partum inuiolata, carnalisque funditus expers concupiscentie permaneret. O dulcedinis ignem! o suauitatis flammam! o singulare incendium, quo materies non solum castissime carnis non aruit, quinimo rosa tam speciali, qua celum terraque purpurantur, floruit!

Igneus denique splendor ille zelum et splendida signarit mirabilia, que mox facturus erat Dominus  in terra Aegypti, in campo Taneos. Tamen potissimum signata est caritate ardens, ac miraculis splendens humanitas Iesu Christi. De hoc Ioannes Baptista, quo inter natos mulierum non surrexit maior: Ipse est, inquit, qui post me uenturus est, qui ante me factus est, cuius ego non sum dignus ut soluam eius corrigiam calceamenti . Siquidem calceamentum Christi est humanitas, qua eius calceata, id est circumdata est diuinitas. Corrigia calceamenti perplexa nostris sensibus tanti subtilitas sacramenti. Absisto igitur, et cum Moyse abscondo faciem. Non enim audeo respicere contra Deum, sed terre aduolutus quia puluis sum, et in puluerem iturus, toto anime affectus, totis sensuum  exclamo medullis illud uerum uere uirginis preconium: Benedicta tu inter mulieres, et benedictus fructus uentris tui .

Quinquagesimo preterea die exitus Isrel de Aegypto, domus Iacob de populo barbaro, lex Moysi data est in Sina, cum descendisset Dominus super eum in igne, et ascenderet fumus ex eo quasi de fornace, clangorque buccine uehementius perstreperet, quando audita sunt tonitrua ac micuere fulgura, ac nubes densissima operuit montem, timuitque populus, qui erat in castris. Hec autem omnia in figura contigerunt illis. Siquidem presignabantur, que Pentecostes die acta fuerunt, scilicet postquam Moyses uerus, id est Christus de Aegypto infernali populum eduxerat sanctorum, ac per mare  Rubrum sue passionis traduxerat, et ab aquis sublatus passibilitatis atque mortalitatis resurrectione et ascensione fuerat glorificatus. Etenim factus est repente de celo sonus tanquam aduenientis spiritus uehementis, et repleuit totam domum, ubi erant sedentes apostoli, et apparuerunt illis dispertie lingue tanquam ignis, seditque supra singulos eorum, et repleti sunt omnes Spiritu sancto et ceperunt loqui uariis linguis, prout Spiritus sanctus dabat eloqui illis . Tunc sane buccina tam sonore predicationis perstrepente conuenit multitudo et mente confusa est, quoniam audiebat unusquisque lingua sua illos loquentes magnalia Dei. Tunc, inquam, personuere tonitrua, ac micuere fulgura, dum et miracula coruscarent, et diuina ex Scripturis  iudicia intentarentur, ut puta illud: Prophetam suscitabit uobis Dominus Deus uester de fratribus uestris tanquam me. Ipsum audietis iuxta omnia que locutus fui uobis. Erit autem: omnis anima que non audierit prophetam illum, exterminabitur de plebe . uel illud Ielis: Et quidem super seruos meos et super ancillas meas in diebus illis effundam de Spiritu meo, et prophetabunt, et dabo prodigia in celo sursum, et signa in terra deorsum; sanguinem et ignem et uaporem fumi. Sol conuertetur in tenebras, et luna in sanguinem, antequam ueniat dies Domini magnus et horribilis et manifestus .

Quippe quando ex latere lanceato Iesu Nazareni, per manus iniquorum patibulo affixi, cum iam emisisset  spiritum, sanguis et aqua preter mortuorum exiuit corporum naturam, tunc sanguinem in prodigium dedit Dominus. Fuit siquidem sanguis ille aliis prodigium mortis in mortem, aliis uite in uitam quemadmodum et agni quondam sanguis, cum emissa sunt signa et prodigia in medio Aegypti, in Pharaonem et in omnes seruos eius, fasciculus hyssopi in eo intinctus est, nec non aspersus uterque postis ac superliminare, et dum transiret Dominus percutiens Aegyptios, uidit sanguinem, signataque transcendit ostia, et non siuit percussorem ingredi  domos aut ledere; sic etiam nunc qui utrumque postem, id est animam et corpus aut superliminare, id est rationabilitatem suam fide prenotat crucis, ut ex passione Christi, que per hyssopum signatur, herbam uidelicet humilem, amaram, sed salubrem, minime scandalizetur, imo precordialiter credat, ueraciter fateatur, quin et sacrosanctam digne sumat eucaristiam, percutientis non incidet manum diaboli, quia sancte Trinitatis signabitur nomine, tuebitur sacramento.

Ignis uero in prodigium datus est, quoniam lucentis et ardentis cum sit substantie, significabatur, quod Christi apostolos Spiritus sanctus et zelo accenderet et intellectu illuminaret. Namque et dispertitarum formule linguarum, diuisiones mysticabant  gratiarum. uapor denique fumi in prodigium datus est, quando plurimi ad predicationem apostolorum compuncti sunt corde, lacrymabiliterque consilium sue flagitabant salutis dicentes: Quid faciemus, uiri fratres?  Nam fumigare est compungi, ac de peccatis flere. Et quidem ubi primum Ecclesie baptisma celebratum est, tria millia non absque magno collecta sunt prodigio, uidelicet diuina presignante gratia, quod ad fidem Trinitatis de toto esset colligenda orbe multitudo credentium, simulque ut per ignem illuminatio seu ardor fidelium, ita per uaporem fumi cecitas Iudeorum nec minus compunctio penitentium, uel obtenebratio intelligi potest impenitentium.

 Sol autem in prodigium datus est; quia, dum in passione Domini obscuratur, Isrelis, que tunc contigit et nunc etiam durat, cecitatem portendit. At uero luna licet in sanguinem conuersa fuisse palam non paruerit, utcunque tamen se habuerit, sanguinea illis facta est, quandoquidem pascha suum, quod scilicet secundum lune cursum quartadecima die ad uesperum ex mandato legis agnum comedentes tunc faciebant, occidendo Christum cruentauere, et pannum tam prodigioso scelere menstruatum Synagoga super oculos accepit sanguinaria.


 Cetera desiderantur.





REINERI MONACHI S. LAURENTII LEODIENSIS IN NOuEM ANTE-NATALITIAS ANTIPHONAS Ab o exordientes COMMENTATIO Post editionem Leodii anno 1618 typis Ioannis Ouwer procuratam  , nunc iterum ob maximam opusculi raritatem hic recusa.




PROLOGUS AD AMICUM.

Munus amicitie congruum, quod nostra exhibet officiositas, iucunde tui uultus acceptet hilaritas, ut per hanc exhibiti muneris speciem amici sedulo contempleris imaginem. Est enim hic honesti quedam forma exercitii, qua delectamur plerumque scribendo cuiuis amico familiari. Et nunc quidem breue hoc opusculum ad te scribimus, cui hic in fronte prefigitur titulus: Quid significent nouem O, et que sit dieram illorum ratio. Cuius nimirum opusculi membra capitulatim digesta hic tibi pre oculis tanquam breui depinxi tabella, ne ut informis quedam facies, inordinata pareat orationis series.



CAPITULA.


    CAP. I. Propositio materie.
    CAP. II. De uera Christi humanitate.
    CAP. III. De obseruantia dierum nouem ante diem Natalis.
    CAP. Iu. Que sit antiphonarum nouem ratio.
    CAP. u. De consonantia antiphonarum earumdem cum singulis gratiarum.
    CAP. uI. De prima antiphona, O Sapientia que ex ore Altissimi prodiisti attingens a fine usque ad finem fortiter, suauiterque disponens omnia, ueni ad docendum nos uitam prudentie.
    CAP. uII. De secunda, O Adonai et dux domus Isrel qui Moysi in igne flamme rubi apparuisti, et ei in Sina legem dedisti, ueni ad redimendum nos in brachio extento.
    CAP. uIII. De tertia, O Radix Iesse qui stas in signum populorum, super quem continebunt reges os suum, quem gentes deprecabuntur, ueni ad liberandum nos, iam noli tardare.
    CAP. IX. De quarta, O Clauis Dauid, et sceptrum domus Isrel, qui aperis et nemo claudit, claudis, nemo aperit, ueni, et educ uinctum de domo carceris, sedentem in tenebris et umbra mortis.
    CAP. X. De quinta, O Oriens splendor lucis eterne et sol iustitie, ueni, et illumina sedentes in tenebris et umbra mortis.
    CAP. XI. De sexta, O rex gentium et desideratus earum, lapis angularis qui facis utraque unum, ueni et salua hominem, quem de limo formasti.
    CAP. XII. De septima, O Emmanuel rex et legifer noster, exspectatio gentium et Saluator earum, ueni ad saluandum nos, Domine Deus noster.
    CAP. XIII. De octaua, O uirgo uirginum! quomodo fiet istud, quia nec primam similem uisa es, nec habere sequentem? Filie Ierusalem, quid me admiramini? Diuinum est mysterium, hoc quod cernitis.
    CAP. XIu. De nona, O summe artifex poli, rectorque siderum altissime, ad homines descende sedentes in tenebris et umbra mortis.
    CAP. Xu. Breuis superiorum complexio, et competens rationis proposite conclusio.





COMMENTATIO IN ANTIPHONAS ANTE-NATALITIAS AB O EXORDIENTES.



CAP. I. Propositio materie.


uotiua Natalis Dominici gaudia diligens quedam ecclesiastice consuetudinis precurrit obseruantia, quam non abusiuo proditam primordio, sed celesti traditam magisterio euidens probat mysteriorum ratio. Siquidem diebus aliquot nouo gratie preconio uespertina Laus celebriori peragitur officio, iucunda scilicet antiphonarum quarumdam decantatione, que tam uerborum quam pneumatum omnimoda florentes pulchritudine, deuotionis ac letitie plurimum sacro excitent conuentui ecclesie. Sunt porro dies non amplius nouem talis obseruantie, et eiusdem numeri antiphone cum Euangelii cantico singule diebus singulis decantande. Quarum omnium principia eadem prenotantur O littera. Queritur  que obseruantie talis causa uel ratio? Edisserant hec plenius subtiliusque, quibus altior ingenii uis est: nos intelligentie simplicis fructum ex humili carpimus leniter.



CAP. II. De uera Christi humanitate.

Unigenitum Dei Patris in uera natura nostre carnis, in cunctis humane nature legibus habitasse in nobis fidei puritate nouimus, propter quod intemerata materni uteri fecunditate editum ueraciter credimus. Hoc denique excepto, toto ordine suo uera hominis natura cucurrit, sicut a Patribus tradita fidei regula sane defendit. Conceptus enim non de maritali opere, sed diuina sancti Spiritus operatione  lege naturali intra uiscera materna, totis nouem mensibus coaluit, natusque infans in presepio uagiit, atque lactis alimonia ciboque communi educari uel sustentari uoluit, omni conuersandi habitu conditioni nostre simillimus et in etatis plenitudinem proficiens crementis naturalibus. Passus deinde est uera carnis passione, et mortuus uera hominis morte, que infirmitatis humilia eque ut uirtutis opera magnifica, qualia sunt miraculorum insignia, et superexcellens Resurrectionis gloria, Ascensionisque exaltatio predicanda, pietate congrua amplectimur ac ueneramur, quia nulla sui indigentia, sed salutis nostre causa necessaria, uoluntarie hec eum pertulisse fidei constantia profitemur.



CAP. III. De obseruantia dierum nouem ante diem Natalis.


Itaque anni nostri tempora uarietate distincta ordinabiliter disponimus, et singula singulis sacramentorum faciebus conformi pietate notamus, ut hinc uelut accedentis semper claritatis perstringamur fulguribus, dum successim instauratis gloriamur solemnitatibus. Hinc illud est, quod ante solemnem Natalis eius diem proximos nouem dies gaudiis obseruamus, ac ueluti rutilantibus noue lucis exordiis hilaritate sustollimur, precipueque hora uespertine synaxis gratulatione concepta superefferimur, dum preconiorum modulis illustriorem  clarioremque synaxim eamdem peragimus. Hac denique diligenti obseruantia traditio ecclesiastica, qua ualet similitudine, gestit exprimere, quod is, qui in primordio de tenebris lucem splendescere dixit, nunc uergente mundi uespere, sedentibus in tenebris clementer illuxit, et uera diuinitatis luce profundas noctis humane tenebras tersit.

Eadem nec dissimili obseruantia totos nouem dies continuamus, per quos nimirum menses nouem signanter exprimi aduertimus, quibus in secreto uirginalis uteri cubiculo sese continuit Deus homo. Digna plane celebris obseruantie causa, uel ratio. Quale enim, uel quantum est, quod in illo puritatis totiusque sanctitatis sacrario arcana diuinitatis operatione peractum? Magnum est, ineffabile, imo et incomprehensibile  est. Cuius enim uel mens cogitatu saltem attingere possit, qualiter in utero femineo Deus homini personaliter unitus sit? Non enim permutata in carnem diuinitas, sed assumpta in Deo uera creditur humanitas, ut ex duabus naturis una fieret persona Mediatoris indiuise, inconuertibiliterque unita deitate carni nostre. Unde non iam seorsum ab homine per se colitur diuinitas, uel separatim sola predicatur humanitas, sed unus ab omnibus fideliter adoratur Christus, uerus in utraque natura, Conditor idem ac Redemptor Deus et homo, Deus ante secularia tempora genitus ex Patre, et homo in tempore procreatus et natus ex uirgine. Digna profecto iucunditatis obseruantia tanta sibi proposita  gaudiorum materia.

Quod uero diem pro mense assumimus, rationabiliter et discrete temporibus prolixitas contrahitur, ne huius celebritatis iucunditas intercurrente festiuitate aliqua intercipi uideatur, neue infirmitatis humane tedio semel accensa frigescat deuotio; sed feruore uegetata continuo quanto breuior, tanto sit purior, ac per hoc supreme dignationi fiat acceptior. Adsumus itaque frequentes hora uespertine Laudis cum psalmis et hymnis, et uenture solemnitatis gaudia noua quadam preimus letitia, Regique processuro congruo seruitutis occurrimus obsequio. Nam processurus est, ut exortu nouo exspectantes se letificet. Qualis putamus processurus est? Nimirum pulcher et decorus, suauis et deliciosus, omnibusque  omnium gratiarum unguentis delibutus.



CAP. Iu. Que sit antiphonarum nouem ratio.

Earum profecto gratiarum plenitudinem nouem ille exprimunt antiphone splendida uerborum pulchritudine, suauique melodie dulcedine decenter accurateque composite, quas in laudem Regis eiusdem matrisque Regine cum cantico ipsius affectuosa et uocali enuntiatione celebriter effert chorus Ecclesie.

Nec incongrue cantico uirginis coaptantur, cum celebritas hec matri eque ut filio dedicata predicetur: et redundans in Filio gratiarum perfectio plenarie in matre adfuisse probabiliter asseratur. Si enim, ut ait Apostolus, in Christo sunt omnes thesauri sapientie et scientie Dei reconditi ,  Christus autem in Maria, ergo omnes thesauri sapientie et scientie Dei in Maria, imo et tota diuinitatis plenitudo, que corporaliter inhabitat in Christo. Unde et angelus eamdem uenerabiliter salutans a gratia exorsus ait: Aue, gratia plena, Dominus tecum, benedicta tu in mulieribus . Digne gratia plenam asseruit, que Unigenitum Dei Patris castis concipere uisceribus meruit, et benedicta in eternum Dominum nobis et hominem progenuit. Apostolus Corinthiis scribens gratiarum plenitudinem partitione nouenaria subdistinguit inquiens: Alii per Spiritum datur sermo sapientie, alii sermo scientie, alteri fides, alii gratia sanitatum, alii operatio uirtutum, alii prophetia, alii discretio spirituum, alii genera linguarum, alii interpretatio sermonum.  Hec autem omnia operatur unus atque idem Spiritus diuidens singulis, prout uult . Quarum profecto gratiarum plenitudinem nemo fidelium, ut dictum est, ambigit in beatam affluxisse uirginem, quam uere tota inundatione Diuinitas impleuit, tota plenitudine torrens uoluptatis inebriauit.



CAP. u. De consonantia earumdem cum singulis gratiarum.

Cum ergo Apostolus gratie plenitudinem distinctione nouenaria subdiuidat, et eamdem nouenarius, ut premissum est, antiphonarum numerus signanter exprimat: perpulchrum ac delectabile erit earum ad inuicem consonantiam prudenti rationis iudicio discernere, ac ueluti ex instrumento musico uoces diuersas easdem regulari symphonie succentu auditu  interno percipere. Quod perfacile erit, si non pigeat in singulis illarum paulisper subsistere, et quasi leui manus pulsu chordam tangere, ut cuius sint ad inuicem habitudinis uel consonantie, cauta queat auris interna solertia discernere.

Age enim, conferatur prima antiphonarum cum prima gratiarum, et eodem modo relique per ordinem conferantur alterutrum, ut indubitato constet rationis iudicio, una, nec dissimili habitudine binas altrinsecus semper sibi respondere. Nam quemadmodum in musica diapason maxima symphoniarum, que dupla dicitur, iuxta obseruantiam proportionum ei uoci, quam in acutis ediderit, non dissimilem a grauibus succinit: sic nimirum pari concordia  sensuum adscita quoque interdum cognatione uerborum, antiphonarum singule singulis gratiarum quasi succinunt consone.



CAP. uI. De prima antiphona: O Sapientia, que ex ore Altissimi, etc.

Ecce enim cum prima gratiarum sit sermo sapientie, et prima antiphonarum O sapientia, que ex ore Altissimi prodiisti, profecto iam in ipso initio patescit concors sonoritas eloquii. In sensu uero longe clarior redditur consonantie similitudo, cum singula pene uerba mysteriorum fecunditate grauida palam faciant, quod non uerbosa uaniloquii leuitate, sed pondere prolata sint sapientie. Nam et primum elementum O proposite rationis apte congruit mysterio, dum forma plenaria sue rotunditatis figuraliter  plenitudinem exprimit Diuinitatis, que cum omnibus gratiarum distributionibus totam se contulit in carnem, et totum assumpsit hominem ex uirgine. Hec est sapientia que ex ore Altissimi prodiit, Filius scilicet, qui de paterna progenitus substantia omnium in principio Creator apparuit.

Attingit autem a fine usque ad finem fortiter, dum a diuinitate, in qua cuncta creauit, ad humanitatem, quam in fine omnium condidit, se inclinat misericorditer utramque uniens naturam in se personaliter ea fortitudinis potentia, qua Deus est, cui utique uerbum omne possibile est.

Suauiter disponit omnia, dispensatione scilicet ordinatissima, qua prouide regit condita. Hinc in fine antiphone fideliter supplicamus et attente: ueni  ad docendum nos uiam prudentie, uidelicet ut apparens uisibiliter in carne innotescat angelis et hominibus, qua uia uel consilio prudentie sue fortem armatum fortior ipse aggrediatur de atrio suo eiicere. Ita plane cuncta prime antiphone membra prime gratiarum ueluti harmonie cuiusdam aptantur concinentia.



CAP. uII. De secunda antiphona: O Adonai et Dux domus Isrel, etc.

Secunda quoque antiphonarum O Adonai secunde gratiarum, que est sermo scientie, non dissimili respondet habitudine. Quid enim aliud nomen ipsum Adonai indicat nisi quia scientie gratiam Deus fidelibus suis cum tempore multiplicat? Moysi enim  dicit: Ego Dominus, qui apparui Abraham, Isaac et Iacob in Deo omnipotente: et nomen meum Adonai non indicaui eis . Utique qui hec dicit, per incrementa temporis dona scientie multipliciora se largiri asserit, dum et nomen suum Adonai Moysi indicat, quod Abrahe primo non indicauerat.

Quod uero eidem in igne flamme rubi apparuit , et in Sina legem dedit , nimirum cum sermone scientie utrumque aptissime congruit. Nam per hoc, quod in igne apparuit, mystice prudentem Moysi animum erudire uoluit, ut sciret, se et tunc pro temporali populi sui liberatione in magno uenire zeli feruore, magnaque ac pauenda signorum claritate; et quandoque pro eterna eiusdem saluatione uenturum in carne.

 Tritum ac celebre est in schola Christi, et notum etiam paruulis fidei, rubo qui ardere potuit, nec comburi, beatam uirginem Mariam figurari, quam uere ignea Diuinitatis substantia sic impleuit, ut totis nouem mensibus in utero eius habitauerit, et fragilem in ea nature feminee materiam non solum non combusserit uel dissoluerit, uerum etiam cum uirginitatis honore maiori, gratia formati exinde hominis, quem assumpsit, perenniter illustrauerit. De lege autem data in Sina patet, quam multiplex in toto mundo profluxerit scientia.

Huic ergo Adonai pia fidelis Ecclesie deuotio magno supplicat desiderio: ueni ad redimendum nos in brachio extento; uidelicet ut ea brachii fortitudine,  qua oppressorem fidelium Pharaonem contriuit, superbum conterat diabolum, cuius ille typum gessit. Singula itaque hec, que dicta sunt, cum sermone scientie probabiliter consona sunt.



CAP. uIII. De tertia antiphona: O Radix Iesse, qui stas in signum, etc.

Sequitur tertia antiphonarum O Radix Iesse, et tertie gratiarum, que est fides, amica respondet similitudine. Nam Radix Iesse Christus est secundum fidem: sicut e conuerso Radix Christi Iesse secundum carnem. Denique tam Iesse quam et Abraham uel Patres reliqui, qui tanquam bone plantationis arbuscule suo quique tempore uirtutum gratia effloruere, in fide Christi uenturi radicati, uel plantati, sicut et de pinguedine bone radicis  huius uberem bonorum fructuum dulcedinem traxerunt, de plenitudine redundantis in eo gratie omnes eceperunt.

Radix hec de terra sitienti ascendit, et in arborem pulcherrimam excrescens fructum bonum in tempore suo dedit: Christus uidelicet de populo Iudaico non habente humorem fidei, secundum carnem exortus est, exaltatusque in cruce, mortis amaritudinem sustulit, ac uite dulcedinem fructuosa omnibus passione attulit. Nunc super celos ad dexteram Patris eleuatus lignum crucis sue extulit in signum populis et gentibus, ut hoc tam in frontibus suis quam in mentibus fideliter consignentur. Iamque super ipsum continent reges os  suum fatentes humiliter, quod ipse excelsus dominetur in regno hominum. Ipsumque gentes deprecantur colentes in hostiis et muneribus. Que omnia cum sacramento fidei conuenire euidentissime comprobantur ratione. Huic ergo tota supplicamus fidei deuotione: ueni ad liberandum nos, iam noli tardare.



CAP. IX. De quarta antiphona: O Clauis Dauid et sceptrum, etc.

Quarta nichilominus antiphona O Clauis Dauid cum gratia sanitatum omnimoda sui habitudine congruit. Que enim hoc in loco est Clauis Dauid, nisi potestas regia et sacerdotalis? potestas iudicium faciendi uel peccata remittendi, quam habet  Christus, secundum carnem filius Dauid? Qui cum sit Deus et homo, Rex et Sacerdos, interpellat idem et exaudit, conciliat et absoluit. Estque sceptrum domus Isrel, decus scilicet regium omnium, ad quos ueraciter pertinet nomen Isrel.

Ipse pulsantibus aditum regni manu gratie clementer aperit, contemptoribusque uel incredulis censura iustitie claudit. Nec est qui eo aperiente claudat, uel eo claudente aperiat. Quis enim repellat, quem ille per misericordiam colligere uoluerit? Aut quis ualeat colligere, quem per iustitiam repulerit? Huic talem ac tantam habenti potestatem iure damus puram cordis et oris nostri confessionem, petimusque suppliciter: ueni et educ uinctos de domo carceris, sedentem in tenebris et umbra mortis.



CAP. X. De quinta antiphona: O Oriens splendor Lucis eterne, etc.


Quinta quoque antiphonarum: O Oriens splendor lucis eterne et sol iustitie cum quinta gratiarum, que est operatio uirtutum, non dissona aptatur sicmilitudine. uerus namque Oriens Christus est, sicut per prophetam dicitur: Ecce uir: Oriens nomen eius . Et item in Euangelio: uisitauit nos oriens ex alto . Splendor est Lucis eterne, supernam scilicet sanctorum patriam indeficienti clarificans Diuinitatis luce. Est et Sol iustitie, Scriptura protestante: uobis timentibus nomen meum orietur Sol iustitie . Hic exortus in tenebris lumen rectis corde quosdam lucis tue radios uisibiliter quoque in terra sparsit, dum omnem  languorem et infirmitates diuersas uerbo uirtutis sue potenter curauit. Super hec etiam apostolos splendoris eiusdem claritate penetrabiliter irradiauit, per quos tam multiplicia, tamque diuersa miraculorum insignia in mundo ostendit. Ad quem nimirum pia dirigitur Ecclesie deuotio supplicantis: ueni, et illumina sedentes in tenebris et umbra mortis.



CAP. XI. De sexta antiphona: O Rex gentium et desideratus earum, etc.

Sexta itidem antiphonarum O Rex gentium, prophetie conuenit, que est sexta gratiarum. Denique si Scripturam propheticam diligenter attendimus, de salute gentium familiarius semper eloqui manifestissime reperimus. Nam post celebrata in Christo  mysteria reparationis humane, quid aliud sonant omnes Scripture prophetarum diuinitus inspirate nisi uocationem gentium, repulsionemque Iudeorum? Propterea recte dicitur Rex gentium et desideratus earum. Iudei namque, quos et propria curauit predicatione, et multiplici sanitatum erexit opere, ipsum, ne regnaret super se, importuna nimis repulerunt negatione. Non habemus, inquiunt, regem nisi Cesarem . Gentes uero ubi primum per apostolos predicationis uerbum acceperunt, toto ad eum corde conuerse ad regnandum super se ultronea submissione expetierunt. Hic est lapis angularis qui fecit utraque unum : ex utroque scilicet populo credentes in se unit, et  unam facit Ecclesiam fidelium. Huic deuotione supplicamus fideli: ueni, salua hominem, quem de limo formasti.



CAP. XII. De septima antiphona: O Emmanuel Rex et Legifer noster, etc.

Septima quoque antiphonarum O Emmanuel septime gratiarum, que discretio est spirituum, consonat suauiter. Per ipsum enim Emmanuel, id est, per hoc, quod nobiscum Deus est, id est, Rex et Legifer noster, exspectatio gentium et Saluator earum, discretionem habemus spirituum; discernere nouimus inter sanam Catholicorum doctrinam, et insanam hereticorum, experientiam habentes probandi spiritus, si ex Deo sunt: sumusque inter omnia uite discrimina tuti ipso Rege nostro  iuxta pollicitationem suam permanente nobiscum usque ad consummationem seculi. Huic totum quod intelligimus, aut possumus, humiliter ascribentes, ut nos saluatione sempiterna possideat, oramus fideliter dicimusque: ueni ad saluandum nos, Domine Deus noster.



CAP. XIII. De octaua antiphona: O uirgo uirginum, quomodo fiet istud?

Octaua etiam antiphonarum O uirgo uirginum resonat concorditer cum ea gratia, que genera linguarum dicitur. uox est namque animarum fidelium in cunctis generationibus, linguis omnibus Dei Genitricem beatificantium, magnitudinemque tantorum, que in ea completa sunt, mysteriorum admirantium atque dicentium: O uirgo uirginum  quomodo fiet istud, etc. Quibus illa uoce suaui et iucunda: Filie, inquit, Ierusalem, quid me admiramini? Diuinum est mysterium hoc, quod cernitis. Diuine operationis est et gratie totum, quod admiramini in me. Respexit Deus humilitatem ancille sue . Per me salutem operari dignatus est in medio terre. Ecce enim ex hoc beatam me dicent omnes generationes: quia fecit mihi magna, qui potens est. 



CAP. XIu. De nona antiphona: O summe artifex poli rectorque siderum.

Ultima iam antiphonarum O summe artifex ultime gratiarum, que est interpretatio sermonum concordi habitudine respondet suauiter. Nam quid  aliud uerba hec innuere probantur nisi quod clausas eatenus Scripturarum uoces, sermonesque prophetarum nobis aperiunt, uel interpretantur? Summa quippe eorum est: Altissimum Altissimi Filium per intemerate uirginis uterum dignanter descensurum ad homines, ut eius erigat humilitas, quos proprie elisit superbie temeritas.

Ipse est summus artifex Deus, uidelicet Creator uel fabricator omnium: qui a principio potum, siue celum innumera depinxit lampade: siderum, quorum per secula inerrato regit ordine cursum. Huic profusa supplicamus deuotione cordis, ut de occulta prodiens habitatione lucis inaccessibilis dignanter ad nos homines descendat sedentes in tenebris et umbra mortis.



CAP. Xu. Breuis superiorum complexio et competens rationis proposite conclusio.


Ecce dum in singulis gratiarum antiphonarumque paulisper immorando substitimus, earum ad inuicem concordiam siue consonantiam fida mentis intelligentia notauimus. Unde non incongrue dictum putauimus, his nouem antiphonis earum exprimi plenitudinem gratiarum, que tam euidenti ratione sibi per omnia consone sunt. Quarum profecto gratiarum distributionibus beatam decuit uirginem ueluti congruis oppignerari muneribus, ut esset gratia plena, que Filium, in quo habitat omnis plenitudo diuinitatis corporaliter, sancto superueniente Spiritu, integris illibatisque uisceribus conciperet,  totisque nouem mensibus felici grauida huiusmodi onere, in utero gestaret.

Hec predicta dierum nouem obseruantia, antiphonarumque signat distinctio nouenaria. Pro singulis mensium dies singuli obseruabiles sunt, itemque singule antiphonarum singulas exprimunt gratiarum. Inde nobis presentium datur materia gaudiorum: hinc uotiue causa celebritatis, quam pio retulit studio ecclesiastica sedulitas recursibus annuis. Hic finis promissionum, que ad Patres facte sunt; hec adimpletio, seu ueritas omnium, que a prophetis longe ante predicta sunt. uerbum quod in principio erat apud Deum, et per quod omnia  facta sunt, conditionis humane fragile induit figmentum: tenera carne circumdari Diuinitas uoluit in utero uirgineo ac nostre couniri substantie arcano sapientie sue consilio, sic ut in uno eodemque et diuine radiaret splendor nature, et ueritas appareret infirmitatis assumpte. Hoc iucunde laudis clara personat celebritas: hoc noue tripudium letitie, et pia sanctarum exprimit mentium hilaritas. Hec de obseruantia tam celebri strictim, tenui uerborum copia dixerimus, ne amico familiari officiositatis proprie opera aliquatenus defuisse uideatur  .





SPECULUM PeNITENTIAE, SEU uITAE SANCTAE PELAGIAE LIBRI DUO AUCTORE REINERO.




INCIPIT PROLOGUS.

 Exemplar conuersionis ac penitentie Pelagiam proposui, que de tenebris ad lucem, de prostibulo ad castimonie emersit sanctitatem: in qua benedicitur Pater misericordiarum Deus, qui uas perditionis et ire in uas transformauit saluationis et gratie; cuius dignatione nil profecto dignius, indulgentia nil prestabilius est; quem plus impenitens quam delinquens, qui desperat, uelut qui negat, offendit. Nemo itaque tam summe malus est, cui summe bonus non ignoscat, si rite peniteat. Igitur Pelagia spem uenie peccatoribus suscitat, multitudinem uiscerum Christi predicat.

Cuius monimenta conuersionis ab alio quidem scripta reperi, sed cum oratio parum idonea, tum uero barbarismorum erat atque solecismorum  tanta confusio, ut illustrem materiam stylus obscurior laceram reddidisse ac despicabilem uideretur. uerum de scriptoris uitio magis quam de auctoris imperitia id accidisse suspicor, dum quatuor aut amplius clausulis, tum et dimidiis se uersiculis passim mutilatum textus pronuntiaret. Gloriosis autem rebus plurimum tollit gratie sermo contemptibilis. Meliori ergo aliquantum facie predictam curaui materiam reformare, rudemque experiri adolescentie indolem. Opusculum in duos digessi libros atque titulo prenotaui Speculum penitentie. Nam quantum remedii huius sit bonum, quam felix prouentus, in hoc etiam speculari potest beneuolentie expiatus collyrio cuiusuis oculus.



LIBER PRIMUS.



CAPUT PRIMUM.


Altiori quodam pro negotio sanctus quidam Antiochenorum episcopus finitimos episcopos euocauit. Conuenerunt octo numero, inter quos erat uir apostolicus et dignus sacerdotio Nonnus Heliopolitanus, qui ob merita uirtutum raptus Tabenensium ex monasterio, quanquam inuitus, pascere susceperat gregem Christi, in salutem multorum electus ab ipso et uocatus. Hic iam Heliopolim ciuitatem et XXX Saracenorum millia de sub iugo diaboli abacta, regis sui transtulerat in militiam.

Tabenensium porro monasterium, Thebaide situm, prestantissimo floruit quondam religionis uigore, ac probatis, quos educauit uiris orientem illustrauit uniuersum, ut plane gauderet queuis Ecclesia  de illius se alumnis meruisse pastorem. Quinque uel amplius monachorum ibi millia regebantur uno abbate, cui quanto parerent studio, qua subessent humilitate, quam glorioso calcarent mundum despectu, quia dicere nimis longum, supersedeo.

Igitur episcopi positis die quadam sellulis pre foribus basilice Iuliani martyris consederant, atque uenerabili Nonno de uerbo uite tractanti tenebant auditorium: cum ecce meretrix speciosissima mimarum Antiochie prima, uehiculo sedens, transiit amicta pallio, margaritis auroque insignito, torquem collo habens auream quam pre nimia pulchritudine seu ornamentorum splendore Margaritam cognominarent Antiocheni. Forme illius  nulla poterat filiis seculi satietas fieri, qua Sirenes uoracissima miseros alliciebat et perdebat. Illam preibat et sequebatur ingenti pompa puerorum ac puellarum turba, scitis uultibus cultuque ambitioso, diuersi persultans generis musicam, que ex unguentorum redolentia totum in transitu erem perfudit. Sed impudicitie schemata pudicus horret oculus.



CAPUT II.

Horruerunt ergo sacerdotes, suffusique uerecundia auerterunt oculos suos, ne uiderent uanitatem. uerum altioris intellectus uir Nonnus intendebat in eam spirituali oculo, speculans, quousque pertransisset, tunc dicit circumsidentibus: Tantamne istius  considerastis pulchritudinem, beatissimi sacerdotes? Reticentibus illis caput inter manus reclinauit, atque flexis genibus fleuit uberrime. Inde rursum interrogauit: Num delectati tanta huius non estis pulchritudine? Illis tacentibus adiecit: Ego utique delectatus sum ualde, mihique species eius placuit, quia istam habet preponere Deus et statuere in conspectu tremende sedis sue iudicaturam nos et episcopatus nostros. Quid namque estimatis, quantas fecerit in cubiculo moras omni studio ad  speculum sese lauans et componens, quatenus nichil corporee desit pulchritudini? Quomodo omnibus placeat suis amatoribus, turpis non appareat, qui hodie sunt, crastino tollentur? Nos e contra immortalem habentes in celis Sponsum, donantem castitatis amatoribus diuitiarum premia celestium, que estimari non possint, non exhibemus corpora nostra hostiam uiuentem, sanctam, Deo placentem; non inquam, animas castificamus nostras timore ipsius, neque exuimur concupiscentiis, ornamurue sacris uirtutibus, sed in puluere iacemus uitiorum.

Dum ea dixisset, cum diacono suo ad cellam in qua hospitabatur recessit. Illic ingressus cubiculum, iactauit se in pauimentum, faciemque in terram premebat et lacrymabatur, dicens: Domine Deus  miserator et misericors, ignosce mihi, queso, peccatori, quoniam ornatus exterior meretricis istius interius ornamentum superauit anime mee. Quonam uultu suspiciam ad te? quibus iustificer sermonibus in conspectu tuo? Neque enim, Domine, cor meum occultauerim ante te, quia tu renes et corda scrutaris, nuda et aperta sunt omnia oculis tuis. Et ue misero mihi qui tuo altari astare presumo, mysteriis me sanctis ingero, nec pulchram offero animam, qualem expetis. Illa promisit hominibus placere et fecit: ego promisi placere tibi, et mentitus sum. Nudus sum tam in celo quam in terra, Domine, quia peccaui tibi et mandatis tuis non obediui. Ergo non est spes mihi ex operibus bonis, sed spes mea tu es, tua miseratione confido  saluari.



CAPUT III.

Erat sabbatum. Cum igitur nocte secuta sacerdos quieti concessisset, iucundo per uisum de futuris est commonitus oraculo. Nam sanctis mentibus diuini nonnunquam se preostendunt arcani beneficia. Hymnis proinde dictis matutinalibus diacono hec retulit: Somnium, frater, uidi, quod perturbat me, quia nequeo illud discernere. uidebar mihi sancto astitisse altari et diuina celebrare mysteria, columbaque nigra et multis inuoluta sordibus a sinistro exsurgens altaris cornu circumuolitabat me, cuius ferre non possem fetoris ac sorditie horrorem.  Quam abigere dum uellem, importuna insistebat, donec finissem catechumenorum orationem. Cum clamasset uero diaconus: Procedite, catechumeni, nusquam comparuit. uerum post missarum expletionem, dum dimisissem ecclesiam, egrediente me sacrario, iterum circumuolitabat me. Quam ego manu apprehensam in aque concham deieci, que erat penes atrium ecclesie, et penitus omni exuta deformitatis squalore, et in mire florem nouitatis transformata, niue candidior ascendit de lauacro,  concussisque alis in altum ferebatur, donec intuentis ab oculis sublata est.

Itaque in crastiuum episcopi ad maiorem processere ecclesiam, salutatoque ciuitatis episcopo missarum celebrauere Canonem. Post euangelicam lectionem antistes Antiochenus laudabili Nonno porrigens Euangelii codicem ad populum facere sermonem hortatus est. Qui ambone ascenso de regno Dei et sanctorum gloria, de locis penarum atque perditorum miseria perorauit, non in persuasibilibus humane sapientie uerbis, sed in uirtute spiritus ac simplicitate ueritatis, utpote cuius aperuerat os Dominus, quem repleuerat spiritu sapientie et intellectus; compunctaque sunt audientium corda, fundebantur lacryme, dabantur gemitus.

 Intererat famosa peccatrix illa, cuius supra memini, que miserentis Dei tracta et adducta instinctu, qui non uult mortem peccatoris, sed ut conuertatur et uiuat, ad penitentiam compuncta est, fletusque edebat amarissimos. Quo enim plus peccatum prius delectauerit, eo plus penitentis animum postea meror excoquit. Defecatum uero iam hominem letitie quoddam serenum reficit. Bona enim conscientia nichil placidius, nichil tutius, nichil festiuius est. Aliqua interseram que, ut credo, superflua non sint.



CAPUT Iu

Frater familiaris mihi referre solitus erat, quod dum adolescentulus esset, ethnicorum sedulo libris  intenderet, ac sue negligens anime minus curaret diuinos. Nocte igitur quadam per soporem sibi uidebatur quod dies uniuersalis instaret iudicii. ueniebat in nubibus celi ad iudicandum Filius hominis cum potestate magna et maiestate, ardente ac tremente horribiliter mundo. Recedebant subito e monumentis mortuorum rediuiua corpora. Iusti candore floridi rapiebantur obuiam Christo in era: iniusti nigredine horridi fugiebant a facie illius nil acerbius reputantes quam uidere eum, quem peccatis exacerbauissent. Sed hos seua rapiens uertigo, simulque fulminum iactus impellentes cum malignis spiritibus in chaos prouoluebant tartareum.

 Predictus frater parum fidens conscientie latebram sibi querebat, dum latere tamen non posset,  recolens illud Euangelii: Tunc incipient dicere montibus: Cadite super nos; et collibus: Operite nos . Et illud Apocalysis : Et dicent montibus et petris: Cadite super nos, et abscondite nos a facie sedentis super thronum, et ab ira Agni, quoniam uenit dies magnus ire ipsorum, et quis poterit stare? Expergefactus tandem inedicibili se modo uelut arboris folium tremore agitatum in lectulo testabatur. Denique subiiciebat, quod item in uisu noctis aliquando aspexerit Dei ac uirginis Unicum in cruce pendere uiuum, qui seuero se uultu respectaret. Luce speciosus forma pre filiis hominum uernabat inestimabili, de quo radius procedens cor eiusdem fratris penetrabat, et mordaciore quodam afficiebat sensu. Lux etenim, que solet lenissima esse ac  desiderabilis bene conscio, asperrima sentitur ac formidabilis male conscio.

Indicabat etiam, quid similiter una sibi noctium contigerit. Post laudes matutinas fratrum conuentus in crypta sancte Dei Genitricis psalmos ex more pro fidelibus defunctis canebat, dum ab aliis seorsum sedens atque obdormiens spiritum repente suum a corpore aduertit egressum. uidebat enim et audiebat psallentes, sed magis uocibus intendebat strepentium foris demonum, qui ad iudicis eum tribunal rapere concurrerant. Cum ergo angustie illi essent undique: nam hinc conscientia, illinc demones arguebant, toto cepit affectu sanctam Genitricem Christi et beatum Laurentium martyrem  inuocare. Nec mora, sensit se in corpus relabi, sed sensim atque indulgentia quadam, ne scilicet membrorum crates fragilis impetu relabentis eliderentur.

In se uero reuersus horrende stupebat, dum anima corpusque mirabili adhuc glutino reconciliarentur. Nutante igitur uestigio uix ad lectulum reuersus est. Solabar quo poteram affectu ac sermone hec aliaue plura cum lacrymis et trepidatione memorantem. Siquidem diuina illum dicebam clementia corripi nec esse phantasmata, imo salutis commonitoria uidere interdum ea per speculum et in enigmate, que procul dubio futura sunt in re. Est enim salubre somnium, quod anime faciat profectum. Iam que intermiseram, altero explicabuntur  libro.



LIBER SECUNDUS.



CAPUT PRIMUM.


Cum didicisset Pelagia, quoniam Nonnus episcopus in basilica Beati maneret Iuliani, per duos pueros tabellum misit continentem hec: Discipulo Christi discipula diaboli: Audiui, Domine mi, quod Deus tuus de celo ad terram descenderit non propter iustos, sed ut peccatores saluaret, et in quem  prospicere desiderant angeli, inter homines uisus sit, cum publicanis ac peccatoribus conuersatus sit, dignatione illis mira se exhibuerit colloquendo atque conuescendo. Et tu, domine meus, multam habes sanctitatem, carnalibus licet oculis ipsum Dominum non uideris, qui se meretrici Samaritane ad puteum manifestauit, quemadmodum a Christianis didici. Si ergo tam benigni discipulus es magistri, ne me despicias  miseram atque peccatricem, sed obsecro illi per te merear assignari.

Rescripsit uero episcopus: Deus non irridetur, o mulier! quidquid intendis uel cogitas, ei manifestum est. Humilitatem meam ne tentaueris: homo enim peccator sum minimus seruorum Christi. Quod si tue salutis desiderium habes, et me uidere uis, ueni, et coram cepiscopis meis me uidebis: aliter uidere non poteris.

Lecto mulier indiculo cursim ad basilicam uenit sic ad regenerationis desiderans lauacrum, quemadmodum ceruus ad fontes aquarum. Nam optabilis egroto sanitas est: pectus compunctum ueraciter ad curam tendit celeriter. Nuntiatum est Nonno episcopo, qui et ceteros episcopos euocauit: sanctoque  oblata mulier conuentui procidit ad pedes episcopi, penitentiamque agens dicebat cum lacrymis: Obsecro, mi sancte, imitare Christum Dominum et mouearis in me uisceribus pietatis ac misericordie, faciasque Christianam. Ego enim sum, Domine, pelagus peccatorum, ego cenum immunditie: supplico in Christo purificari. Cui dum uix persuasisset episcopus ut surgeret, ait: Sacris est, filia, sancitum canonibus, meretricem non debere baptizari, nisi fideiussore dato spoponderit, non se malis denuo prioribus inuoluendam. Ad quod iterum illa sese in terram dedit, pedesque stringens sacerdotis complexabatur, atque exemplo peccatricis euangelice rigabat lacrymis, tergebat capillis,  figebat oscula, multo eum super salute sua obtestans gemitu.



CAPUT II.

Moti sunt omnes tanta satisfactione, collacrymantesque penitudinem se tanti affectus nunquam uidisse testabantur. Miserunt itaque ad episcopum ciuitatis, et causam insinuantes, unam petierunt e diaconissis exhiberi.

Qui gauisus in Domino, misit Romanam diaconissarum primam Nonno sic remandans episcopo: Bene, Pater honorabilis, te exspectabant opera ista. Scimus quod os Dei es dicentis: Si eieceris pretiosum ab indigno, tanquam os meum eris. ueniens ergo Romana inuenit mulierem sacerdotis adhuc uestigiis inherentem, monuitque dicens:  Surge, filia, ut exorcizeris. Que dum surrexisset, dixit episcopus: Confitere peccata tua. Et illa: Si, inquit, sancte conscientiam cordis mei inspexero, non inueniam uel momentum in me boni operis. Peccata uero mea sunt infinita, nec facile scitur per numerum, quod sine modo sit cumulatum. Miseratione autem Dei indulgentiam confido adipisci.

Tum nomen edicere suum iussa: Pelagia quidem, ait, a parentibus dicta sum; uerum ob insignia ornamentorum, quibus circa ministerium ornabar diaboli, Margaritam ciues denominant Antiocheni. Dixit episcopus: Pelagia uocaris?---Etiam, inquit. Tunc catechizauit eam et baptizauit, crucisque muniens signaculo Christi corpore participauit.  Facta est autem illi Romana mater spiritualis. Sic profecto iuxta uisum uiri sancti columba nigra, et multis inuoluta sordibus in lauacro eterni candificata fontis est, pulchraque reuiruit iuuentute, sicut renouatur iuuentus aquile.

Deo itaque senior gratificans dixit diacono suo: Diem agamus festum, frater, cum angelis Dei pro salute puelle huius, ac preter consuetudinem uinum sumamus et oleum, quia inuenit Deus drachmam suam, quam perdiderat, et reportauit ad gregem ouem, que perierat. Quibus letantibus ac reficientibus, exaudiebantur in ere uoces quasi aliquorum uiolentiam patientium. Princeps ergo perditionis hec in sanctum conuicia iaculabatur: Quidnam mecum decrepitus iste? Mea tollit, mea  diripit! Iam impostoris non sustineo contumaciam. Non sufficiebat illi, quod XXu Saracenorum millia cunctosque Heliopolitas meo subduxerit regno, quod frequentes fecerit rapinas, sed magnum insuper spei mee nunc tulit emolumentum. O senem iniuriosum! Puellam denique his redarguebat questibus: Eia, domina Pelagia, quid fecisti? Tu meum Iudam imitaris. Ille gradu et honore prouectus apostolico tradidit Dominum et Magistrum suum, sic tu quoque mihi fecisti.

Dum horribili itaque latraret eiulatu, uir sanctus puellam commonefaciebat attentius. Que crucis imprimens sibi signaculum nomenque Domini inuocans exsufflauit in demonem, et sicut deficit  fumus, sic defecerunt phantasmata eius. Nec quieuit deceptor animarum. Denuo quippe instaurauit tentationem. Tertia dehinc nocte ancilla Dei cum Romana in cubiculo quiescebat. Adfuit, dormientem pulsauit, compellansque: Quid tibi, inquit, domina Pelagia, feci? In quo contristaui, ut me dimitteres? Nonne meis opibus ditata es? Nonne auro atque argento, gemmis atque ornamentis te insigniui pretiosis? Ostende, in quo leserim, quatenus satisfaciam tibi, tantum ne opprobrio me facias Christianis.

Tum illa signo crucis hostem repulit ita increpans: Christus omnipotens qui de tuis me cassibus eripuit, et ad sui agnitionem nominis uocare dignatus est, ipse tibi resistat pro me. Ad hec  demon malignum infrendens euanuit.



CAPUT III.

Agnoui certe uirginem, que uirtutum lampade illustris, oleo caritatis, quod conscientie retinebat mundo uase, predita, supernis se nuptiis exhibere dignam satageret. Os actioni modestum consonabat, falsiloquium uitabat omnimodis. Ea mihi fatebatur, sicuti sancte simplicitati familiare est quedam interdum ex suis retegere secretis, demones se aliquoties et uidere et audire obiurgantes, quod immissis temere suggestionibus uel tentamentis resisteret. Nec fabulor adulatoris labio: quippe iam emenso illa stadio laborum iustitie accepit brauium: beata uiuendi principia beatiore conclusit fine.

uidi et fratrem probabilis uite, qui tumentia  liuentibus plagis interdum mihi membra ostenderet, a demonibus in se uisibiliter quoque grassantibus, adeo contusa, ut ore sanguinem eiectaret.

uacabat igitur Pelagia die ac nocte spiritualibus studiis priorem ignorantiam confitens cum lacrymis, et spiritu forti frenabat carnis lenocinia. Conuersio est enim illa beata, que post penitentiam non admittit penitenda. Adherebat pedibus Nonni episcopi, accipiens de doctrina sapientis, nimirum regine conferenda illi, que a finibus terre sapientiam uenit audire Salomonis. Illa regem obseruauit inclytum: ista Christum, uel Christi discipulum, que iam nichil ducens pretiosum preter salutis eterne appetitum omnia relinquere festinabat et Christum sequi.

 Denique descriptis omnibus, que habebat, substantia scilicet satis locuplete, posuit ante pedes uiri apostolici, obsecrans ut per eum in Christi pauperes dispensaretur. Qui Ecclesie omnia economo tradidit sub anathemate adiurans, ne quid ex his in episcopum, ne quid inferret in ecclesiam, sed totum usibus cederet indigentium. Quod et factum est fideliter, dispersumque est bene quod congregatum fuerat male. Libertauit quoque Pelagia omnes pueros, puellasque suas, singulisque singulos porrigens aureos monebat, ne essent sue negligentes salutis, uerum religione initiarentur Christiana.



CAPUT Iu.

Aderat iam dies octaua, quando albas haberet deponere. Et de nocte surgens uestes sacras exuit,  tunicaque tricina et byrrho induta Nonni episcopi latenter urbe discessit, Ierosolymam se contulit adorare ad sepulcrum Domini, necnon loca uenerari sancta.

Inde in monte Oliueti exstructa sibi mansiuncula ingressa est Christi columba, ubi libera seculi fluctibus uacabat et uidebat, quoniam suauis est Dominus. uigiliis frangebat corpus atque ieiuniis, nunquam os eius a precibus, oculi nunquam cessabant a lacrymis. Aestuabat enim ac pene deficiebat anima illius ad amplexus et mystica Sponsi festinans celestis oscula. Illuminata quippe Spiritu sancto contemplationis fruebatur speculo, reuoluens, que esset in regno celorum uisura, quod uim patitur,  quod penitentium rapitur uiolentia.

Nam et secreto a quodam fratre audiui, quia cum peniteret eum negligentius uixisse luctuque semetipsum assiduo diiudicaret, ne in futuro iudicaretur, miram perceperit consolationem. Contemplabatur enim per uisum sanctam Trinitatem, cuius et inuocationi et laudibus attentissime insistebat in speculo perlucidissimo ultra hominis artificium effigiatam ineffabiliter, de qua uiue lucis tres radii emicantes illum collustrabant mirifice. Fructu siquidem uera non caret penitentia: sortitur meritum, si caueat peccatum.

Itaque dum Pelagiam lugeret Romana ignorans, quid de spirituali accidisset filia, prohibebat eam episcopus: ne fleueris, inquiens, imo gaudeas,  quis bene sibi Pelagia prouidit, optimam cum Maria partem elegit, que non auferetur ab ea.



CAPUT u.

Decurso abhinc triennio unus diaconorum eius orationis gratia Ierosolymam adire disposuit. Cui senior ait: Cum, fili, uotum reddideris, eunuchum quemdam, Pelagium nomine, qui uitam longo iam tempore solitariam agit, diligenter require; quia si eum uideris, plurimum edificari ex ipso poteris. Dicebat autem de Pelagia.

Dum ergo postmodum ad sanctam Resurrectionem adorasset diaconus, requisiuit de uiro Dei, ac didicit quod in monte maneret Oliueti. Et ascendens humilem eo loci intuitus est cellulam ubi sub passione  tertio Dominus orauerat. Erat breuis in pariete fenestra, per quam aduenientibus sancta se exhibebat. Hanc pulsauit diaconus, aperuitque solitaria. uidensque uirum, recognouit. Ipsa uero minime ab illo recognita, quia eam adurentis sol penitentie decolorauerat, atque uirens flos iuuentutis arefactum ierat. Sed erat profecto meritis iam pulchrior quam membris, anima quam corpore candidior. Oculi quidem defossi indesinentes lacrymas, pallens attenuataque facies pretendebat infatigabiles abstinentias. Mentis sobrietatem pudica frons exprimebat. Interpres quippe interioris exterior est homo.

Interpellans itaque humiliter: Unde, ait, te habemus, benedicte Domini? Cum, inquit, desiderassem sanctorum hec adire loca, tum maxime  ad sepulcrum Domini adorare libuit, mandatumque dedit senex uenerabilis Nonnus, ut ex ipso salutarem te, qui precatur tuis se Domino commendari orationibus. Accepit hoc illa uenerabiliter.

Post colloquium autem pronus adorans gratias egit diaconus ac recessit plurimum edificatus. Qui regressus Ierusalem circuibat sanctorum habitacula, et de conuersatione Pelagii monachi bonus ubique odor spirabat. Igitur tertio post susceptum baptisma anno, felix penitens longo Christi desiderio fatigata, multis tentationibus atque inediis probata, iam tandem diu desideratam sentiens sui obitus adesse horam, humi prostrata sed mente et oculis celo fixa, spiritum Deo reddidit cum gloria. Hec  nimirum in ara penitentie magno cremata compunctionis igne ascendit a deserto seculi huius, sicut uirgula fumi ex aromatibus. Carpit itaque botrum superne dulcedinis, que tulerat fasciculum myrrhe, pondus uidelicet mortificationis, margaritaque fulgens assumpta e puluere mundi locatur in edificio celesti.

Tertio preterea die reuisens diaconus tugurium ancille Dei, dum neminem interius persentisceret, accessit atque considerauit, et ecce illa solo decumbebat, mortemque nullo sensu, nullo motu pretendebat. Tunc luto fenestram diligenter obsignat, et currens, quia migrasset, urbi nuntiat. Egreditur ad exsequias Patrum honorabilis cetus cum monachorum psallentiis, et corpus loco efferentes,  quo lauaretur, nudauerunt. uidentes uero mulierem et artus exanimes plusquam limpidum nitere speculum, ac mirum spargere odorem, obstupuere, magnificabantque Deum, qui tam mira, tam gloriosa operatur etiam in sexu muliebri. Denique  ex tota concurrit regione multitudo magna monachorum, uirginum, et populi utriusque sexus cum cereis atque lampadibus, sacrumque corpus pretioso delibutum myrrho terre mandauerunt.





PALMARIUM uIRGINALE SEU DE uITA ET PASSIONE SANCTAE MARIAE uIRGINIS CAPPADOCIS LIBRI DUO AUCTORE REINERO.




PROLOGUS.

 O quam delectabile est atque iucundum diuinis rebus intendere animum! Quod sapit maxime fidelis anima, que affectu transfusa in Deum sancti Spiritus meretur attactum. Nobis etiam melle dulcior hec sententia est, eo magis, quod eam a beato martyre Laurentio dicimus prolatam, cuius equidem dicta uelut diuini gemme oraculi sunt. Frater  etenim quidam pueris siue adolescentibus Terentium legebat. Sed scenica lectio plus obesse quam prodesse auditoribus infirmis solet. Interea magister ille infirmatus est, ita ut pene desperaretur. Qui extra se per exstasim factus plura uidit et audiuit memorabilia, que postea scripto edidit. Beatum quoque Laurentium, quam premisi sententiam, minaciter sibi obiecisse non tacuit, redarguentem,  quod ludicris sordidaretur, dum comico uteretur. Nam censeatur parum religiosus, qui pectus uel linguam occupet nugis turpibus. Diuina igitur tractare et honesta saluberrimum est. Augescit scientia,  uitatur otium, proficit ad uirtutes anima. Nempe quosdam legimus Patrum intexere mattas siue sportellas solitos fuisse, quarum grandes cumulos dum congessissent, quoniam, qui distraheret, non erat, igni supposito cremasse, et alias denuo factitasse ad similem redigendas sortem.

Philosophi quidem spirituales sic argumentati fuerint, otiositatem esse inimicam anime, quam adeo insectarentur. uerum improbus ego conserendorum ignarus iuncorum, neque sportulis idoneus attexendis, scribere saltem aliquid conabor, adolescentiamque artibus assuescere bonis, nec fornacibus, sed codicibus dedere ingeniolum. Itaque gemino distinctum libro opusculum compositurus sum, cuius sit titulus: Palmarium uirginale. Etenim  sancta uirgo Maria, quo agone certauerit, hoste deuicto qualiter palmam adepta sit celicam, in eo describetur.



LIBER PRIMUS.



CAPUT PRIMUM.


uirgo Maria, gente Cappadox, Cesaree fuit oriunda plebeis quidem, sed Christianis parentibus, que ab infantia diuinis legibus imbuta in odore unguentorum  Christi cucurrit indefessa. Illi se, suamque uirginitatem uouit, et iuxta Apostolum cogitabat, que Domini sunt, ut esset sancta corpore ac spiritu. Erat autem ancilla nobilis cuiusdam Tertuli nomine  cuius et deseruiebat obsequiis. Sed nobilitatem carnis nobilitate mentis, diuitias paupertate precellebat. Pluris est enim uirtutibus pollere quam opibus: anime quam corporis potior est claritudo.

Igitur Natalem filii celebrante Tertullo epulis uanisque hostias simulacris immolante, consuetum hec tenebat ieiunium, conseruamque suam, que obsequia secum prestabat, ne proderetur, dissimulatione fallebat. Qua diu tamen insidiante latere non potuit. Euocatur ergo a domina, cur abstineat, quid habeat meroris, disquiritur, iubetur, cibum capiat. Cum Christianam se illa diceret, ac semper obseruasse ieiunia, renueretque obtemperare, tum uero domina furens grauia illi uerbera, ipsam insuper mortis penam intentare. Atque dum cogit hec,  illa reluctatur, ecce a foris Tertullus ingreditur. Qui cognita causa flagellari ancillam iubet, grauiterque afflictam custodie subigit, constituens illi modicum et uilem cibum, quo non satiaretur fames, imo deficiens quotidie ad inediam anima seruaretur. uerum deuota Christo frangi mens non potuit, quin etiam iugibus incumbebat orationibus, et erant illi lacryme sue panes die ac nocte.



CAPUT II.

Aderat dies iam tricesimus, uinculis gaudebat et tribulationibus illud reputans: Qui perseuerauerit usque in finem, hic saluus erit . Proponebat sibi sanctarum gloriosos agones atque palmas uirginum, que sexu fragiles, sed sensu fortes mundum  triumphassent, et ad sidereos Sponsi thalamos liliorum ac rosarum conspicue coronis, quas distinguebat uel pudor seruatus, uel cruor exspersus, ascendissent.

Nuntiatum interea presidi est Tertullum principalem illius ciuitatis contra principum decreta Christiane in domo sua religionis celare ancillam. Ad tribunal Tertullus statim perducitur, ac primoribus aduocatis, assistente etiam uulgi corona, preside iubente, sic ex charta recitatum est: Adrianus atque Antonius pii, felices, augusti, omnibus nostro iure uiuentibus. Euenit ad nos uanitas religionis a quibusdam nuper inuenta; esse enim perhibentur nonnulli, quibus nec sacrificia cordi sint, nec cultus, quo utimur, per quos sine dubio, nisi cito pene  succurrat formido, oblitteranda antiquitatis credulitas est, ueneratioque exstinguenda maiorum. Damus itaque omnibus populis hanc legem et singulis hec obseruanda iudicibus edicta proponimus, ut compellantur ad sacrificium singuli, rebelles gladio ultore feriantur. Malumus namque paucos interfici, quam omnes errare, nec uagari ut pecora, sed esse unius sententie. Si quis itaque huius legis aut cultus occultandum aliquem putauerit cuiuslibet etatis aut sexus, ferro ipse exhalet spiritum edictis repugnantem, facultates uero illius fisco inferantur. Delator autem tanti criminis ex erario publico quadringentorum donatione denariorum gratuletur, quatenus agnoscant uniuersi, nec peccatum perire, nec premium.

 Lecta imperiali pagina: Quidnam, preses ait, o ciues facturi sumus? Num contraire dominorum possumus sententie? Ad quem curie principes: Humanius nos, inquiunt, audire digneris, precamur. Tunc que dicerentur, adnotare preses imperat.



CAPUT III.

Surrexit itaque Nithagoras scholasticus, atque ut erat inaurati eloquentia oris, omnium suscepta in se persona sic elocutus est: Egregie princeps nostre ciuitatis ac populi decus, benigne nos audias, oramus pro uestre mansuetudinis et equitatis gloria. uir iste multis functionibus publicis, nataliumque prerogatiua ornatus, magnum curie prestat nostre auxilium. Fuit Augustorum pontifex,  urbis insuper munerarius. Tum legationibus plurimis pro publica utilitate susceptis tantum sibi glorie, quantum amoris asciuit. Eius denique summis largitionibus aucta res publica est. Infinitum pecunie modum in diuersis fabricis et balnearum expendit calefactionibus. Sunt et alia maiora, que per longum sit enumerare. Nam primum etatis tempus, in quo lubrica uita, rudesque anni calore iuuenili flammantur, diuine obtemperans religioni euicit, et modestie freno nature iura ipsius cohibuit.

At cum euo grauior maturioris esse cepit consilii, satisfecisse diuinis se preceptis credens aliquid populo quod placeret, inuenit. Munera igitur anni auspicantis exsoluit, et spectacula propriis uiribus sumptuosa comparans communem totius populi satiauit  aspectum, dum plurima intulerit agonum insignia nostre ciuitati. Aemulas etiam prelii uoluptates gladiatorum inter se dimicantium ciuibus non negauit. Necessitates proprias et in rem uenientia familiarem lucra patrie semper credidit postponenda. Placuit itaque diis sacerdotio, muneribus ciuitati. Quin etiam, quod est maximum, uinci etatem, iuuenis sacerdos edocuit, ostenditque non repudiandam in grauioribus annis uoluptatem.



CAPUT Iu.

Dum perorasset, aduocatus preses dixit: Quid preteritarum splendores actionum adeo commendas, et quod intenditur crimen, non refellis? Culpam uidetur agnoscere, qui dissimulat excusare.  At ille: Nec puella, inquit, cuius pro scelere dominus astat iudicio, sicut dotalia testantur instrumenta, ab uxore donata est. Preses ait: Tertulli uxor ingenua est? Respondit: Ingenua, imo et nobilitatis eximie. Namque pater eius uir florentissimus Cleonidis. Preses dixit: Comparata est hec ancilla, an uernaculi educatione suscepta? Tertullus ait: Nata quidem domi uidetur, sed parentes ad nos eius ex comparatione uenerunt. Cui preses: Socer tuus, o princeps, incolumis est, anne iam fati munus impleuit?---De medio, inquit, iam factus est. Preses dixit: Istius contumacis puelle parentes supersunt?---Sed iam, ait, concessere superis. Preses dixit Huius erant perdite religionis deorumne cultores?---Eadem,  inquit, amentia tenebantur crucifixum colentes.

Adiecit iterum aduocatus: Equidem scias, optime preses, cum ista diutius puella certatum, quatenus errore potuisset liberari. uerum neque mulceri, neque flecti unquam potuit. In tantum suppliciis, terroribusque pectus contumaciam agreste concepit. Sed equitati certe detrahitur, si probitas dominorum pro improbitate plectatur seruorum. Bonos adiudicari propter malos crudele est. Culpe reus culpam luat.

Tunc diutina preses habita deliberatione hanc  protulit tandem sententiam: Tertullus ore publico laudatus, cui honor pro meritis rependendus est, seu pro natalibus editor optimus, senator insignis, imperatori pariter deuotus ac numinibus, qui et legibus satisfecit et cultibus, cuius imagines totam sepius per urbem etiam ipse aspexi, liber abscedat. Nullum calumniatorem, nullum iudicem metuat. Dum auribus hec omnia securis intimentur, scelestissimam mihi hanc puellam offerri iubeo in publicum, ut habeat et culpa supplicium, et populus exemplum.



LIBER SECUNDUS.



CAPUT PRIMUM.


Igitur tradita uirgo carnificibus sicut ouis in medio exponitur luporum. Trahitur, iniuriatur, iudici sistitur. Que quidem oculos habebat in iudicem, sed mente in celo fixa Christo se commendabat, Christum precabatur. Clamare interea populus, tollendam huiusmodi de terra debere, seuis talem perire incendiis. Ac uirgo manebat intrepida, quando perfecta in Christum caritas omnem ab ea foras misisset timorem. Itaque, oculis ad celum eleuatis, Christi nomen constantius inuocabat. Super quo preses obstupuit, ac per integram fere horam miraculo spectantibus fuit tanta puelle constantia.

Tum, que uocaretur, preses interrogat. Respondit  Maria: Cur de nomine requiris, de lege nichil dicis? Illa esse percunctandi debet ratio, que uocatur ad crimen. Neque enim natura mihi nomen posuit, sed cultus. Secura itaque interrogationi tue ante respondeo, me Christianam esse. Preses igitur: Dominus te tuus hic operitur, qui aut premium conferat resipiscenti, aut supplicium inferat repugnanti. Elige quid sequaris. Respondit Maria: Corpori quidem meo ille dominatur non anime. Preses dixit: Cur religionem domini, ancilla cum sis, non sequeris? Respondit Maria: Quoniam ab infantia Christo dicata sum, et ab ipso intellectu et ratione donata, simulacra uana atque insensata respuo, cultum ei tantum exhibens, qui fecit omnia, non eis, qui ab hominibus facti  probantur.

Preses dixit: Ex qua successione hec a te uanitas peruenit? Respondit Maria: Ex maioribus informata sic teneo. Nam religiosi parentes religiosos quam diuites habere filios exoptant. Preses dixit: Parentes etiam tui huius fuere secte? Respondit Maria: Semper in hac manserunt sacratissima religione. Preses dixit: Ante Deucalionemne istam suscepistis religionem? quin imo sacrifica, ut et te et dominum tuum culpa exuas. Respondit Maria: Que enim comparatio hominis ad Deum, ut non merito plus homine timeri  Deus debeat, cuius nutu nosque omniaque pariter reguntur elementa? quaslibet ergo perferam cruces, quibus afficiar, suppliciorum acerbitatibus: equanimiter omnia sustineo pro amore Iesu Christi Domini, qui et hic prestabit auxilium et in futuro reddet premium. Ne enim queuis angustia uel persecutio, fames uel nuditas, gladius aut periculum aliquod siue tribulatio nos ab eius separet caritate, per Apostolum sanctum premonuit, ut que promisit, adipisci palmaria mereamur. Hinc robur est illud inuictum, hinc inextricabilis animus, et dolorum acerbitate mens ipsa sublimior, quod et predicta sunt nobis ea, que patimur, et maiora sunt premia quam dolores. Dum nichil itaque sit quod a Christo separare nos debeat, testor illum, quem  diligo, quem desidero, ad quem suspiro, me in eius duraturam confessione, et malle mori quam uinci. Terrena enim relinquere, et celestia festino assequi.



CAPUT II.

Preses dixit: Sacrifica, et que tibi imminent, euadere tormenta, festina. Respondit Maria: Tormenta, que minaris, transitoria sunt: illud obsecro, ut quod intentas, non tardes perficere. Dominus mihi adiutor est, non timebo, quid faciat mihi homo. Indignatus preses suppliciis eam, iubet applicari. Que tantam populi miserationem adepta est, ut a circumstantibus lacryme funderentur, magnisque illi clamoribus ueniam postularent.  uerum accelerari penam urgebat presidis insania.

Rursum populus in clamorem excitatus iudicem arguebat seuitie; uociferatio namque una totius erat corone, lacerari uirginem crudelitate iudicis non ultione peccati: contra leges agi omnia, nec equitatis iura seruari. Stupens proinde preses, addictusque clamoribus, quippe qui pre tumultu uocum ipsa etiam putaret tecta ruere, relaxari uirginem precepit. Unde cum populo satisfactum crederet, iam securior: Que uos, inquit, o ciues, arrepsit insania? quid uociferamini? quid instatis? quid  strepitis? an ut imperatorum precepta uiolentur et sint impunita scelera? Et acclamatum est; sed nemo legibus sacris manus estimauerit obiectandas. Sanxit dominorum maiestas uel sacrificare singulos, uel capitali subiacere sententie; non sacrificat hec puella; penam, que decreto continetur, excipiat. Quidnam diuersis cruciatibus, quidnam dolorum generibus exquisitis perurgetur? Interficere iussus es, non lacerando consumere; hominem, non bestiam iudex se rationalis debet agnoscere.

Dum ergo tridui postularent inducias uirgini, si forte ab intentione potuisset reuocari, preses annuens: Do, ait, quod petitis, spatium. uos blanditiis agite, quod terroribus ego non potui. Ait uero ad puellam: Si petitas acceperis inducias,  sacrificare consentias. At illa: Quod optimum, inquit, est teneo, neque inducias, neque humanam requiro indulgentiam. Preses dixit: Do tamen spatium. Si te in hac deinceps inuenero contumaci professione, acerba feriam suppliciorum animaduersione. Que ait: Imo te plurimum obtestor, optime preses, si qua mee cura utilitatis te mouet, ut Tertullum dominum meum ab hac immunem culpa habeas, tuaque auctoritate absoluas iudicio, quia in professione ista nichil certe operatus est. Preses dixit: Iam liber, iam absolutus est. Tu porro si ad deos meliori te consilio transtuleris, et digne remuneraberis, et libertate donaberis. Respondit Maria: Libertatem a Christo iam merui,  ut domitis uitiis et falsitate calcata studeam uirtutibus, ac testificer ueritati. Tu que promittis, uana et caduca sunt. Quid autem prodest homini, si uniuersum mundum lucretur, anime uero sue detrimentum faciat .



CAPUT III.

uirgo itaque absoluta libera tenebatur sub custodia, que forte cum oraret, et oculos in celum extulisset, atque illum decantaret Psalmi uersiculum: Leuaui oculos meos in montes, unde ueniet auxilium mihi , sitiretque anima eius ad Deum fontem uiuum, subito corde dilatato, illuminatisque hominis sensibus interioris, uidit gloriam maiestatis in excelsis, et sanctorum choros suis distinctos ordinibus in uoce exsultationis et confessionis concinere  laudem sancte Trinitati. Quapropter tanto exhilarata est gaudio, ut iam paradisi se estimaret amenitatibus intromissam. Pia siquidem in Deum anima non potest interdum non uidere, quod amat, fortique exigit caritate, quod desiderat, cum dantur in presenti etiam seculo humilibus atque afflictis future remunerationis quedam primitie.

Nam et quidam frater, qui assiduo contemplationi diuine inhereret, mihi aliquando narrauit, quod, dum orationibus et multo luctu pro suis esset peccatis quodam diluculo afflictus, repente in superna sit raptus per spiritum. uidebat sanctam Trinitatem habitudine prorsus admiranda. Antiquus ille dierum, Pater misericordiarum, et Deus totius consolationis niueo capite, uultu rutilante super  thronum sedebat sapphirinum, sinuque tenebat sue deitatis et glorie illum consubstantialem Unigenitum, qui factus est obediens usque ad mortem, mortem autem crucis . Quem etiam fratri pretendebat in cruce pendentem ueluti admonendo, quali quantoque pro peccatoribus non pepercisset. Quo affectu, o anima, quibus explicem uerbis, o lingua, quomodo paternis illum astringeret atque amplecteretur ulnis? Spiritus quoque sanctus in specie uisebatur columbe incomprehensibiliter, ineffabiliter a Patre procedens et Filio. Quin et titulus candidis erat litteris tante maiestati superscriptus: Ego sum Deus Abraham, Deus Isaac, Deus Iacob . In quam scilicet dum predictus frater desiderantissime aspiceret, occurrebat cogitationi,  quanta anime uiuacitas, quanta carnis esset humane fragilitas. Audiuitque unum protinus e sanctis respondentem: Ipse fecit nos et non ipsi nos .

Dein cum cepisset deorsum intendere, animaduertit terram inferius iacentum ad etheree immensitatis comparationem quasi breue ac rotundum fornacis corpus, quod undique oceanus allueret. Quocirca iam sibi uidebatur perspicuum, quod beatus Benedictus corde in Deum dilatatus omnem ante se adductum, et uelut sub uno solis radio collectum uidisse mundum, legitur. In se autem reuersus de quo lumine in quod obscurum, de qua felicitate in quam recedisset calamitatem, merendo reuoluebat. Erit forsitan qui hec fastidiat, qui hec uilipendat,  qui obiiciat: Multos errare fecerunt somnia . uerum ego erronea non duco, que plus afferant profectus quam defectus. Que ad uirtutem incitat, salubris uisio est. Spiritum pietatis compunctio; spiritum uanitatis comitatur confusio.



CAPUT Iu.

Parabat igitur uirgo sancta euadere de medio nationis peruerse, et uelut columba innocens effugere de laqueo aucupum. Opportunitatem prouide nacta fugam iniit. Penarum forsitan atrocitatem reformidauerat. Humanum hoc fuit, dum et Saluator iturus ad passionem, cepit pauere et tedere , et factus sit sudor eius sicut gutte sanguinis decurrentis in terram . Sed fidelem sponse  agonem iam coronare Sponsus celestis disponebat.

Dum enim a persecutoribus se insequi sensisset, tota ad ipsum mente conuertitur, et ut in pace iamiam mereatur suscipi, exorat cum lacrymis. Profecto mirande nouitatis miraculum! uerum si auctorem attenderis, non uidebitur res incredibilis, quia non est impossibile apud Deum omne uerbum. Grande saxum, quob obuium iacebat, sese scindens medium, uirginem sinu quasi materno excepit, iterumque adductis in solidum partibus corpus iam exanime sepulcri uice in se recondidit. Magnificauit ergo Dominus facere cum uirgine sua salutare tam insolitum, ac ne malitia mutaret intellectum eius, aut fictio deciperet animam illius, properauit illam educere de medio iniquitatum, quoniam gratia  et misericordia est in sanctos eius et respectus in electos illius.

At carnifices tanquam canes rabidi locum indagine claudentes, scrutabantur, sicubi preda tam subito sibi prerepta latitaret. Deprehenderuntque in silice extremas uirginei amictus oras. Super quo incredibili stupore attoniti rem presidi gestam intimarunt. Sed mali unde fieri deberent meliores, fiunt inde nonnunquam deteriores. Iudex ergo impius partim ira, partim admiratione permotus, iussit Philocomo principali Neochorensium ciuitatis, ut multitudine collecta idem saxum festinus dirutum procederet. Statim preconis uoce populus congregatur.

Iam uentum ad locum fuerat, et rem perficere  laborabant, cum repente coruscatio splendoris magna emicuit, atque horrisono tonitru erumpente, ut ipsam pene machinam crederes celi decidisse, terra concussa est, nutantiaque corruere omnium uestigia. Et ecce duo celestis militie equites cursu uelocissimo per uiam orientis a supernis descendentes occurrere ad spectaculum, quorum equi niue candidiores, ornatus omnis esset aureus, sidereis ipsi rutilarent fulgoribus. Quos simul atque uiderunt qui aderant, tanto timore quadam ui diuina perculsi sunt, quod fugiente sensu atque anima eorum in mortem oculi clauderentur.

 At uero qui euasissent, ad profana idolorum limina confugientes dum sacrilega ambirent altaria, interiere. Suffragia quippe nequicquam ex illis sperantur, qui sibimet suffragari nequeant. Philocomus etiam ante ipsam edis ianuam spiritum fudit. Egressus denique ignis a Domino deuorauit populum simul et edem. Periit itaque ministra crudelitatis multitudo; quantoque illic plura habuere numina, tanto ad ignis augmentum maiora incendii suggesta sunt fomenta. Peccatis igitur suis imputent, quod incensi; deorum numero, quod diutius concremati. Summa eorum, qui tam repentino casu quam incendio absumpti sunt, duo millia septingenti. Quibus uero euasisse contigit, in ciuitatem tremebundi refugerunt, et magnis ubique conclamabant uocibus,  magnum esse Deum Marie, solum esse Deum Christianorum, et iusta eius esse iudicia.

Quoniam ergo aliorum perditio aliorum parit plerumque salutem, multi penitentiam pristini agentes erroris, contulerunt se ad ueritatem fidei, appositaque sunt ad Deum circiter tria millia hominum. Crescebat autem credentium multitudo, quia post persecutionis procellam pax Ecclesiis data est, dum, imperante Iesu uentis et mari, facta esset tranquillitas.





REINERI MONACHI FLOS EREMI SEU DE uITA S. TIEBALDI MONACHI ET EREMITAE LIBRI DUO.




PROLOGUS.

 Ad gloriam Dei profectumque legentium et audientium uirtutes recensentur atque opera sanctorum, quatenus in eis cognoscatur et laudetur gratiarum dator mirabilis, ac preclare exemplo uirtutis fecunde mentes germina bone proferant actionis. Typico apud historiam facto, qua scribitur Iacob sanctus uirgas populeas uirides et amygdalinas, et ex platanis, et ex parte decorticasse, detractisque corticibus in eis, que spoliata fuerant, candor apparuit; illa uero, que integra erant, uiridia permanserunt:  posuitque ea in canalibus, ubi aqua effundebatur, ut, cum uenissent greges ad bibendum, ante oculos haberent uirgas oues, et in conspectu earum conciperent.

Eo nimirum modo in Ecclesia, ubi uiuentes fluunt aque celestis doctrine, quibus greges potantur fidelium, posite sunt uirge uirides, uirge candide, sancti uidelicet uiri, quibus et fidei uiror, et uite rectitudo, candorque boni inest operis, quorum in aspectu, quorum documento atque exemplis oues, id  est simplices, iuxta Prophetam concipiant, et quasi pariant et parturiant, atque spiritum salutis faciant in terra, gratuleturque Sponsus et dicat: Omnes gemellis fetibus, et sterilis non est inter eas .

Sum quidem imperitus tam sermone quam scientia, utpote qui cum Esau per lustra ferarum uenando non discurrerim, qui per auditoria discendo non sim uagatus philosophorum; quin potius cum Iacob simplice penes matrem Rebeccam in tabernaculo semper resederim, regulare iugiter in Ecclesia otium obseruauerim. Aeterni tamen Patris sapientie ac uerbo, quod ex ore infantium et lactentium perfecit laudem, confido.

 Igitur laudabilem monachum indignus licet laudabo monachus, opusculumque duobus conficiam libris, cui prepingatur talis titulus: Flos eremi. Qua enim uita, quibus floruerit uirtutibus eremita et monachus Tiebaldus, in eo expediam, atque ut primi tenelle adhuc etatis uel pueritie flores in hunc coalescant fructum, enitar. Nam salubre est studiis pectus excolere honestis. Otiositas quippe frutices alit uitiorum, quos ut precauerim, studere iuuat, quo ueste nigra tanquam nigris hedorum togatus pelliculis de illa quidpiam assequar benedictione, quam tulit frater lenis a fratre piloso.



LIBER PRIMUS.



CAPUT PRIMUM.


Apud territorium Senonense Tiebaldus quasi generose arboris flos clara progenitus stirpe fuit, penes castrum uero educatus Pruuinum sub Heinrico Romanorum imperatore, et Heinrico atque Philippo eius filio, Francorum regibus. Parentes illius ab Odone famosissimo Campanorum olim comite duxere genus, illo, qui ob insolentiam circa Barum castrum a militiis oppressus Lotharingorum atque exemptus est.

Ipse inter prima infantie rudimenta bone protulit spei ex se indicia, ut uideri friuolum non debuisset, quod eum mirabilem in uita fore anicula pauper spiritu, dum adhuc utero clauderetur, predixerat, cum id Tiebaldus quoque predixerit episcopus  uiennensis, auunculus auie illius, uir scilicet probate sanctitatis, a quo et equiuocum nomen traxit. Formabatur itaque sensim etate et gratia, ornabatur morum insigni puritate uel modestia. Est enim future uirtutis magnum specimen paruuli sincera indoles. Deinde ubi primum iuuenilis robur etatis attigerat, sanctis agebatur studiis, loca uisitabat sanctorum, parcimonia et orationibus lubricam frenabat etatem uerborum Domini diligens auditor.

uite porro eremitice zelatus potissimum philosophiam, que continentia, paupertate, diuina floret contemplatione, huic se proposito deuouit, clamque parentibus quemdam laudatum eremitam in una Sequane fluminis insularum degentem adiit, ac  suam aperuit uoluntatem. Ille iuueni militaturo militis premonstrans officia, diligenter instruxit de omnibus, commendatumque Christo dimisit a se.

Itaque Tiebaldus, que retro sunt obliuiscens, ad ea uero que sunt priora extendens seipsum, ad destinatum persequebatur brauium superne uocationis, et relictis patre uel matre, fratribus uel mancipiis, amplissimisque prediis, quidquid denique est mundi, proximo Pascha tanquam militie sumpturus  cingulum, cum tribus sociis milite scilicet quodam sibi familiari et suo et illius armigero uenit Remis, hospitatusque in urbe est. Tunc opportunitate se excutiendi de manu Aegyptie domine, uidelicet pompe secularis, reliquit pallium cuncte supellectilis et fugit. Dimissis namque domi tam equis quam armigeris cum collega fidissimo ueluti amicos salutatum exiens, latenter in anteriora discessit. Ubi duos obuiam habentes peregrinos optimis, quibus induti erant, uestibus sese spoliant, egenos uestiunt, eorum uilibus et abiectis induuntur ciliciolis. Ita schemate commutato iter faciunt uiri misericordes ad locum Ptango  uocabulum, qui erat in Teutonicorum regno. Memorabilis pietas! uestierunt in pauperibus Christum, quo mundi  euaderent nudi naufragium.



CAPUT II.

Predicto igitur loco diutius remorati in fame et siti, in frigore et nuditate, in ieiuniis et uigiliis multis egere uitam. Etenim iuxta quod canitur in psalmo: Manus eorum in cophino seruierunt , quia pauperes pro Christo peregrinique facti ob querenda necessaria uilissime se submiserunt seruituti, fenum scilicet e pratis secando, lapides portando, iumentorum mundando domicilia, carbones in opera efficiendo fabrilia. Tenui perinde parto ex laboribus stipendio, nudis ad Galliciam exiere pedibus, patrocinia beati requisitum Iacobi.

Inuidit diabolus, et eorum obuiare profectibus  insurrexit. Neque autem propalam ausum hoc habuit, sed fraudem parat. Nam reuertenti ab oratione Tiebaldo in hominis, quam finxisset forma, se opponit, in terra sternitur obliquus, eique lapsum facit. Statim Christum ille inclamat, crucis se armat signaculo. Quod non ferens illusor euanuit. Sed tentationum molestia iustis est coronarum materia. Demones impugnant, defendit Christus. Premia maiores maiora merentur agones.

 uenerat post hec Treuerim cum collega uir beatus, ibique inuento patre, admodum tristatus est. Erat siquidem illi aduersarius in uia Domini, et eum retinere in seculo nitebatur. Ipse uero tenens inconcussum quod legitur: Qui amat patrem aut matrem super me, non est me dignus. , patris uel seculi contemptu adhesit post Christum. Baiulans igitur crucem suam desiderio adorandi uenerabile Ierosolymis sepulcrum, Romam primo, dein uenetiam mare transiturus accessit. Qua intentione fines peruagatus Italie in locum deuenit, quem  Salanicam uetustas dixit, placuitque remorari. Loco siquidem perlustrato reperit saltum late spatiosum, ac ueteris ruinas ecclesie, et a dominis loci obtenta habitandi licentia, quod mente  iam olim concepisset, uiuere scilicet solitariam, implere aggreditur, fabricatoque tuguriolo nouus eremum illam habitator insedit.

Tum uero quas sibi agonista fortis cruces importauit, euoluere longum est, in ieiuniis, in uigiliis, in orationibus, in maceratione carnis. Primo quidem carnibus atque omni pinguedine abstinuit, hordeaceo pane tantum et aqua nature quam uentri satisfaciens. Enimuero spiritu ad fortiora inualescente et humana iam supergrediente, ipso pane, omnique sibi potu negato, fructibus tantum siue herbis, herbarumque radicibus aliquot uictitauit annos cilicio semper utens. Quippe obsequiis pascebatur homo interior celestibus et contemplatione  assidua, ut iam minus exterior de cibo cogitaret materiali, totusque in Deo requiescebat, plane ut dicere tantum posset: Sub umbra illius, quem desideraueram, sedi, et fructus eius dulcis gutturi meo .



CAPUT III.

Actum igitur est superna dispensante gratia, uti proficientibus meritis a presule Liudecherio  , uiro spectabili, per gradus ecclesiasticos ad sacerdotium usque in uincentiana promoueretur Ecclesia, quatenus qui iam carnis erat mortificatione uiua Deo factus hostia, uiuificum illi et acceptabile sacrificium sacrosancta libaret in ara. Nam libatio probatur gratior, quam conuersatio commendat melior. Silentio autem non debet supprimi, unde  possit quilibet edificari.

Audiui secretius a quodam sacerdote, quia dum in celebrationibus missarum mysteria conficeret reuerenda, ita interdum quodam uapore ignis afflabatur inuisibilis, uelut ardenti assisteret camino. Quinetiam ipsum panem uel calicem miro calere modo, dum teneret in manibus, sentiebat, quoniam Deus Dei uerbum ignis uere est, cuius caro panis ille, cuius sanguis uinum illud uere est.

uerum qua et illud affectione memorem, quod uiderit aliquando super altare ueri Isaac sacramentum in formam pueri pendentis in cruce illique arridentis  transformatum, cuius tamen gloriosa floreret canities, ut et in pueritia hominis nouitas, et in capitis grandeuitate Deitatis signaretur antiquitas?

Nec uero me pietas occultare sinit, quodam illum crepusculo per uisum sanctam Trinitatem contemplatum fuisse. Erant due persone habitu et uultu ineffabiliter uenerando et capite ultra niuem candido; tertia flore conspicua speciosi atque suauis modestie iuuenis, indutaque chlamyde coccinea. Quam dum alie insinuarent ac dicerent: Amice, agnoscisne Iesum, ille toto in eum affectu intendebat, uestemque agnoscebat, qua idem rex glorie et honoris; rex, inquam, et regis unigenitus in die, qua improperia improperantium ceciderunt super eum, circumdatus fuisset. Ad cuius pedes cum procidere  uellet ac deosculari, ipse mira dignatione sanctas ac uenerabiles manus suas recentibus etiam tunc plagis sanguineas illi exosculandas porrexit. Ecce liquescit mens, stupescunt sensus; sermo deficit, nec complecti potest oratione, quod circumscribi potest affectione! O quam ineffabilis superne suauitas est dulcedinis! Anima defigens osculis illas desiderii collium eternorum plagas, os suum dulcissimo, piissimo intinctum quodammodo sanguine miro et inexplebili gustu persensit.

Neque opinor preterea reticendum, quod predictus quoque fidelis referebat, se diuinam dum legeret paginam, suaui aliquoties caloris aura perflatum, que ex eo, quem teneret tunc, libro procedebat.  Pium atque serium est hoc. Nam legem Dei scilicet omnem Scripturam per Spiritum sanctum, ignem utique uerum, aspiratam et editam Moyses scribit esse igneam; et Dauid: Ignitum eloquium tuum uehementer ; et Salomon: Omnis sermo Dei ignitus clypeus est sperantibus in se . Diligentibus ergo Deum omnia cooperantur in bonum. Qui reuera, dum pre dilectionis uehementia incolatum suum prolongari gemitibus lugent inenarrabilibus, presertim cum militia sit uita hominis super terram, nec securos esse sinant infirmitas carnis, tot hostes, tot uulnera, tot passiones, miserie uel casus, uti consolentur et confidant, quia iehsu mundum, diuina nonnunquam reuelatione uisitantur, presidio animantur.



CAPUT Iu.


Itaque Tiebaldus, quo se noscet Deo propinquasse altiori gradu, eo intendebat studiis spiritualibus; ut si nunc eius districtam cerneres conuersationem, anteactam putares uitam deliciosam fuisse, dum facto etiam multifido flagello seipsum frequentius quam seuere ceciderit. Castigabat enim corpus suum, et in seruitutem redigebat, ne corpori seruire cogeretur.

Quinquennio denique sicuti eius testabantur familiares, non iacendo sed sedendo summum cepit furto tam laudabili, ut decumbens uestibus se diligenter quasi tota nocte quieturus tegeret, post ministri  uero discessum ad sacrarum se munia proriperet uigiliarum, totasque exigeret orando tenebras, nimirum in lectulo suo per noctes querens, quem diligebat anima eius. Cum uero erat surgendum, lectulo sese redderet, laudem scilicet uitando humanam, Deumque sibi solum conscium exoptando. Fluit namque flos ex arbore, quem flatus carpit Boree. Ex iactantie uitio bona deflorescit actio. Lectuli eius diues ambitio arca erat equalis superficiei, lineumque desuper linteolum, capitale truncus, et laneus pilleolus, quem ab estu in peregrinatione habuerat defensorem. Sed dum cilicio totum, ut ita dixerim, corpus armasset, pro linteolo cilicium substrauit; pro arca quoque supposito sibi lato et dolatili ligno. Sic quotidiana corporis castigatione  maceratus, et humiliati spiritus contritione liquefactus dicere ueraciter poterat: Manus mee distillauerunt myrrham, et digiti mei pleni erant myrrha probatissima . Sic ergo Tiebaldum uidisse philosophantem erat profectus plurimus.

Biennium inde fluxerat, cum socius propositi eius, quem dixi supra, Walterus nomine, bono fine decessit. Nam bene moritur, qui bene uixerit.

Certe memini ante aliquot annos me lectulo astitisse  fratris in mortem agonizantis, qui aliquandiu, dum sine sensu iacuisset, ut obisse crederetur, oculos aperuit, circumspexit amicos, flentes consolatus est, oscula dedit, glorie sanctorum se professus est interfuisse. Dehinc orationem, quam fudit propheta in uentre conclusus ceti, magno affectu atque suspiriis sub murmure cepit. Inter cuius uerba exhalans spiritum de corruptione mortis ad incorruptibilem subleuatus est uitam. O quisquis es, in quo angustiatur anima tua pro fluctibus tentationum atque miseriarum, qui super te transeunt, attendas, recogites languentium angustias, morientium agonias, qualiter urgeantur, qualiter sudent, qua expendant amaritudine pomi dulcedinem illius, quod cruentis dentibus primi usurparunt parentes! Reuisas  sepultorum tumulos, cum non sustineas fetores; horrendis quoque super morticinis extremiscas, ut nuper lugubre nobis ac miserabile spectaculum pretendit corpus humanum, quod ossibus quidem et neruis adhuc compaginatum, sed carne esset nudatum. Nam multum repugnat uitiis sedulo uersare, quid futurus sis. uerum que residua sunt, liber iam secundus explicet.



LIBER SECUNDUS.



CAPUT PRIMUM.


Tiebaldo igitur antiqui non defuere hostis certamina, ut probatior eniteret de constantia. Una enim noctium cum in stratu iaceret, neque tamen dormiret tentator adfuit, impulsuque magno parietem cellule quatiens increpitare cepit Tiebaldum desidie nimis seruire, qui somno distentus matutinos cantare negligeret, iam surgendum esse. uisum est uiro Dei quod frater, qui commanebat, ad matutinam eum synaxim excitasset. Processit, sed neminem inuenit: et dum fratris illius pulsasset ad cellulam, postibus seratis, quiescere cognouit. Intellexit ergo demonis fuisse illusionem. Tum expresso crucis signaculo inclamatoque Spiritu sancto, spiritum nequam deturbauit, et eum tanquam rusticorum multitudinem  siluam securibus cedentium audiuit discedere. Bellatorem plane fortem, qui eremitam cum nequiuit euincere, ligna saltem eremi se ostentauit posse prosternere!

Aliquando etiam inter quosdam dissidentes pacis legationem sanctus agebat, cum impugnatione fraudulenta eum insidiator appetiit, quatenus lesisset corpore, quem spiritu superare non posset. Dum enim apud castrum Leonicum flumen uocabulo Nouum transiret, plaustroque tunc sedebat, quod pre defectione pedes ambulare non ualebat, ex uehiculi subito rotis una disparuit, quo uir Dei precipitatus interiret submergio. uerum custodiuit Dominus diligentem se, et humili suo factus est in salutem. Sola siquidem euectus rota transiit illesus ne tenuiter quidem  humectatus. Sanctos quippe irrationalia etiam uerentur elementa.

Mille preterea illum nocendi artibus hostis uersutus attentauit. Sed contriuit Dominus brachium peccatoris et maligni, semperque gloriosioribus uictoriis militem fecit suum gloriosiorem. Quem inter tentamina quoque celestibus nonnunquam uisionibus recreauit. Nam feruor deuotionis multum oleo ignescit diuine consolationis. Neque existit efficacius aduersum tentationes occursusue malos patrocinium quam Spiritu sancti sedula inuocatio. Hec unicus salutis portus, hec singulare serenum, hec dulcedo mirabilis est. Que cordi dum instillet uiuum saporem, interdum gustu etiam mellifluo uiget in ore, adeo ut qui hoc meruerit, se refectum subito gaudeat, et  uero perflante austro grate florem nouitatis induat.



CAPUT II.

Referebat mihi gratia edificationis memorabile quidam frater familiaris. Quodam diluculo sanctum instantissime Spiritum inuocarat, cum oratione et lacrymis defessus obdormiuit. Spiritu uero grandi et forti tanquam tonitruo ingruente euigilauit. Iacebat apertis quidem oculis, sed se mouere penitus nequibat. Post Spiritum autem facta est commotio ita ut lectulum moueri, et se uelut arboris agitari solium sentiret. Post commotionem ignis circumfusus est.

Recordabatur interim ille, quod erga prophetam sanctum in spelunca montis Oreb simile quid actum  sit. Post ignem ergo sibilus aure tenuis audiebatur et ibi Dominus. Columba siquidem omni floridior candore emicuit, que superuolitans, atque indices affectionis dulcissimas emittens uoculas in os illapsa est fratris, et usque ad cor penetrans aliquanta supersedit mora. Alis deinde concussis egressa est. O quanta tunc dulcedine, o quanta tunc suauitate cor illud affectum est, dum corpus quoque ipsum lenissimo sudore quasi oleo irroratum maduerit. Habebat plane idem fratres Spiritus sancti indesinentem memoriam, miro more totis eum medullis inuocans, amplectens, desiderans. Unde et frequenti dignabatur ab illo uisitatione.

Sed quia carissimus quidam precibus instat, ut scribam aliquid de gratia et consolatione eiusdem  Spiritus sancti, ea, que uel a predicto fratre, uel ab aliis memoranda didici, opportunius in eo attexam opusculo, si uitam, si facultatem Pater luminum dederit, a quo omne datum optimum, et omne perfectum donum descendit.



CAPUT III.

Igitur dum aliquando Tiebaldus corde confracto commissa sua lugeret, atque illo Axe ueteri exemplo irriguum superius, et irriguum suspiraret inferius, uox ad eum est delapsa huiusmodi: Ne fleueris, remissa sunt tibi peccata tua . Digna utique consolatio fidelis anime, que in terra peregrinationis et miserie iam acceperit oraculum saluationis sue.

Eodem fere sub tempore nocturno ei uisu astitere  sancti Ermagoras atque Fortunatus martyres, quorum nominis ad titulum oratorium cellule erat ipsius dedicatum, celesti mirabiles uenustate, igneis uultibus, stellantibus oculis, amictu purpureo, et illius deuote sedulitati erga Dei cultum ac sui memoriam dixere gratias. Equidem felices eius oculi, qui adhuc in terris positus celestia mereatur conspicari.

Quidam illius minister, Odo nomine, graui febrium angebatur ac fici molestia. Qui orationum eius, dum crebro peteret suffragia, ille primo refugere, peccatorem se dicere, nec esse, qui uoluntati queat Dei resistere, cuius arbitrio infirmitates seruiant. Sed enim, cum fidelem ministrum iam supremum trahere  spiritum uideret, illius dolens discessu, ad ecclesiam uti deferatur, precipit. Ipse sacra celebraturus missarum accedit. Communicauit corpore et sanguine sacrosancto egrotus, fugataque protinus infirmitas et reformata sanitas est. Qui ergo aliorum uix delatus fuisset manibus, merito Tiebaldi suis sanus rediit pedibus, impleto, quod ueritas credentibus repromisit: Amen dico uobis, quia quidquid petieritis Patrem in nomine meo, dabit uobis .

Lucerna ergo super candelabrum posita radios late suos sparserat, dum multis ad uirum Dei undique confluentibus, patrem quoque ac matrem illius cum multa nobilitate opinio traxit. Gaudebant oppido se parentes inuenisse, quem perdidisse dolebant, maxime cum filii cernerent tam gloriosam  conuersationem. Dubitauit pene tunc pia mater, quid mallet, suosne, patriam uel opes repetere, an Tiebaldo uni inherere? Sed uicit amor filii, imo caritas Christi. Renuntiauit seculo cum suis omnibus, secuta est Christum. Ambitiosos exuta ornatus eremiticas ambit stolas, uestem pullam, pauperem cultum. Que ergo prius magnarum exstitisset domorum latique domina cespitis, unius cum Tiebaldo casule modo angustias incolit, cuius exemplo ieiunia, uigilias, orationes frequentat. Cui piissimus tam sedulo filius inseruiuit, ut nullo unquam frigore, nulla incommoditate illius defuerit obsequele, recolens scriptum: Fili, honora patrem et matrem, ut sis longeuus super terram . Plus etenim Deo quam nature iustus se accommodat.

 Preterea si qui superuenissent hospites, quasi alter siue Abraham, siue Lot sanctus occurrebat, gaudens, salutabat complexabatur, deosculabatur. Inducebat hospitiolo, lauabat pedes, coquebat oluscula, mensam ponebat, frangebat panem, poculum ipse porrigebat; spectares hominem disciplina exactum spirituali. Moribus, sermone, habitu erat conspicabilis; modesta facies, floridi nitebant oculi, per quos tanquam per duo specula interior radiaret gratia, et ad instar Iob sancti lux uultus eius non cadebat in terram.



CAPUT Iu.

Bienno ante obitum suum omni tentatione, uitiorumque immunis assultu fuit, sed morborum obsitus tantis uulneribus, tantoque pressus incommodo, ut  ne gressum quidem figere, non in latus se aliud declinare, non manum ad os ducere quisset. Summus enim artifex igne tribulationis, et lima infirmitatis gemmam disponebat expolire, quam mox ereptam de terra diademati suo insereret, purgabatque septuplum, quem in tabernaculo habitare suo dignum iudicasset. Emarcuit ergo eremi lacteus ille flos. Aura infirmitatis adustus est uernans ille flos eremi. Decumbebat Tiebaldus celo semper intentus, nec de priori quidquam rigore minui passus animum non deflectebat ab oratione. Etenim plus in sanctis anime firmitas quam corporis infirmitas ualet. Quo tabescit caro, eo animus inualescit. Nam uirtus in infirmitate perficitur .

 Anno igitur duodecimo, ex quo patriam reliquerat  ad extrema uenit. Tunc accersito bone frugis uiro Petro abbate familiarissimo sibi, a quo eodem anno monachicum suscepisset habitum, matrem suam, ac filios spirituales, quos parturierat et educauerat Christo, pauperemque supellectilem illi, nec non sue curam cellule commendauit, sui dissolutionem imminere predicens fratribus.

Post hec morbo inualescente, iacebat agonizans, mortisque longam gustauit amaritudinem. Nam sic purgabatur, qui mox erat ad Deum assumendus, ad quem excipiendum quoniam diuina occurrisset clementia, testis fuit terre motus, qui tertio die ante ipsius transitum cellulam quinquies concusserat,  quem aliqui pre foribus, omnes sensere consistentes intrinsecus. Cui discessuro multi utriusque sexus ualedicere conuenerant, gemitusque dabant et lacrymas.

Sed uidens unus fratrum diutina uirum Dei agonia fatigari, tactus diuino instinctu, egredi cunctos hortatur. Dum paululum ergo respirasset ille, miro petiit cum affectu Dominici corporis et sanguinis uiaticum, accepit, gratias egit. Deinde sublatis in celum manibus et oculis, dum sepius iterasset: Domine, Domine, miserere populo tuo 



EPIGRAMMA SEQUENTIS OPUSCULI.


    Que scribimus, o amice, ducis grata plurimum,
Sensu licet atque dictis ualeant quam minimum.
Sed qui corde liquens alto uerbis stillas aureis,
Nostris quid te tam sedulo acclinas testaceis?
Te sapphiri, te smaragdi collustrant scientie,
Tantum nostre quidnam placet glarea miserie?
Affectu certe traheris. Squalemus ingenio,
Nec scribere piget tamen, quia uertis serio.
Ergo sume, quod ad legem texui uersificam,
Nec dubita. Cluniaci hanc abbas asseruit
Monachica sanctitate Maiolus qui claruit,
Inter duos gesta duces rem sane mirificam.
Quippe bella duces ipsi cum uersarent grauia,
Hic eorum forte Pater subiit confinia,
Dumque lustrans abbatias studeret negotiis,
 Est abductus a militum captiuus custodiis,
Ac tum certis complurium didicit relatibus,
Defunctorum que retulit uisis ex spiritibus.
 Hec uno tibi primitus libello disserui.
Post aliud eque dignum altero subtexui
De captiuo scilicet ab hostibus milite
Sacram Christi per hostiam seruato insolite.
Quibus tanquam caritatis tu faue pignoribus
Mutuique ut amoris pergratis obsidibus.
Nam quinorum hec dierum sudaui curriculo,
Nec non uersus quater centum indidi opusculo.
Quin etiam bis tricenos, bisque denos addidi:
Sed hos quia maturabas, minus cultos edidi,
Exscribensque communiter tuo queque libitu
Admisi petico synalephas passim ritu.
At scribendi si cessisses otium morosius,
Carmen plane peruenisset nostrum castigatius.
Qualecunque tamen illud, dignanter accipias.
 Solus habe, solus lege, celesque ineptias.
Et uirtutum qui rutilas gemmis multiplicibus,
Unius uel carbunculi, ad nos iace radium.



EIUSDEM PROeMIOLUM.


 Ausurus maiora, prius pertento minora,
Ingeniumque breui rude nunc insuesco relatu,
Ne mihi materia sit latior, inde uerenda.
Aequore nauta manum sic explorat breuiore,
 Cum rudibus ceptis prius artem comparat usu,
Quam uelit undoso committere uela profundo.
Nec uero phaleris modo, siue leporibus utar:
Est potius studio simplex ac lucidus ordo.



LIBELLUS PRIMUS. De conflictu duorum ducum et animarum mirabili reuelatione.


 Ergo duces olim uiguisse duo memorantur,
Alter Sicaniis, Sardois alter in oris,
Hic erat Eusebius, Ostorgius ille uocatus,
Cui uirtus etiam maior, numerorius agmen,
Diuitie plures, magis amplificata potestas.
Sed morum dote Sardus potiore uigebat,
Iob similis sancto nulla bonitate carebat:
Pro uita functis tamen adprime studiosus
Iugibus obsequiis complacebat Deitatem
Ecclesiis plura uel egenis extribuendo,
Atque frequentari sacra missarum faciendo,
Quo uita, requie fruerentur perpetuali.
Hinc ex subiectis elegerat urbibus unam,
Que cultu melior, reditu locupletior esset,
Atque dicarat eam Christo, membris quoque Christi
 Debilibus duntaxat, egenis ac peregrinis,
Ad quam confluerent uelut ad pietatis asilum,
Hic requieturi, sumptus, uestes habituri,
Usibus inde suis nil prorsus eo retinente,
Cunctos quin potius que parebat regionis
Conduci decimas istuc faciente quotannis.
Nec uero tante, tam fauste sedibus urbis
Munia diuini deerant uitalia cultus,
Nocte, dieque per ecclesias celebratio laudum
Et pia missarum uulgo feruebat agenda.
Sic igitur nardo pietatis quam pretiosa
Suauibus ungentis deuote sedulitatis
uir perlustris inungebat uestigia Christi
Que fiunt minimis, fieri sibi testificantis:
Nam sua sunt, membra licet eius corporis una.
 Denique ut illius euangelice mulieris
Nardus aromatica miros aspersit odores:
Huius sic etiam studium memorabile iusti
Spiramenta bone quoquo uersus dedit aure,
Donec et arcanos superum penetrando recessus
Ipsos emeruit summe olfactus Deitatis.
Et quanti fuerit, quam suauis, odora, placensque,
Clarius est luce; quia non modo profuit illi,
Quin etiam multis tulit emolumenta salutis,
Ut facie rerum iam fiet et ordine notum.
   Cum traherent igitur longe confligia rixe,
Alterutroque duces dicti bello quaterentur,
Insidias Siculus contra, fraudemque parauit,
 Dispositamque Deo, uel subsidiis animarum
Aggressu cepit subito, quam diximus, urbem,
Infestamque satellitio sub iura cegit.
Proh uehemens et raptor iniquus ledere facto
Qui ueritus non sit tam degeneri pietatem,
Nec non obsequiis temerare dicata supernis!
   Eusebium rumor absentem perculit iste,
Nubila meroris animo contraxit et ore,
Utpote qui parte mallet regni caruisse
Tam clare sibi, tam chare quam menibus urbis,
Appellare Dei quam crebrius ipse soleret.
Attamen in Dominum spem iactans et meditatum
Presumensque sibi prouentus adfore faustos,
Conuocat in cetum socios fidasque cohortes,
Excitat hortatu, firmat dubios ratione.
 Ecquid, ait, socii, quid uos censetis amici?
Emouitne Dei uestras iniuria mentes?
Predo quod cupidus illi, que contuleramus
Abripuit fraude, ui nititur et retinere:
uirtutis minime ferat hoc industria uestre.
Iustitiam zelemur, et hosti congrediamur:
Iustitia tuti uictores efficiemur.
Sin aliud placitum iuste fuerit Deitati,
Utiliter, laudabiliter sic emoriemur.
Namque statu uite sustollet labe carentis
Cuius pro causa nos contigerit cecidisse,
Et corruptibilem morti uitam exposuisse.
Condecet ergo manus ad fortia mittere fortes.
Ut quo res grauior, grauiora pericula pulsant,
Elucescat eo uirtus, animique probentur.
 Nec uobis equidem bellantibus otia ducam:
Signa feram primus, certamina primus inibo,
In cunctis adero, neque me fraudabo labori.
Tum ueluti sole flores panduntur aprico,
Nox torpore suo quos astrinxisset opaca,
Afflatuque uigor lucis respirat amice,
Qui languens gelidis pene exspirauerat umbris:
Corda ducis monitu sic instaurata uirorum,
Atque pauor radiis explosus iners rationis,
Pectora feruescunt, in robur brachia gliscunt.
Cum dextris animos spondent in bella fideles,
Ulciscique parant et cogunt undique uires.
Instructos tunc dux cuneos educit in hostem
    Qui dum prodeat et pugne dum copia detur,
Ipse loco castra tuto recepit, cohibetque,
Insidiasque uiris molitur ab agmine lectis,
Captat et hostilem fraudando reuincere fraudem.
Castris interea custodes aduigilabant,
In speculis positi lustrabant omnia uisu,
Prospectumque soli longe lateque petebant,
Cum procul aduentare aciem cernunt numerosam.
Arma putant hostilia, sed dubii tamen astant,
Intendunt, id certius ut dignoscere possint.
Iamque propinquabat paulatim exercitus ille,
Cuius erat mira species, habitudo stupenda.
Cedere floriferi censeres lilia campi,
Dum niue plus arma, niue plus uexilla niterent,
uernarent et equi candore, quibus residebant.
 Plura quid attexam? tellus quasi fluctuat omnis
Qualibet incedant uibrati luce nitoris,
Atque iubar solis florentibus innatat armis.
   Custodes igitur nouitate stupent inopina,
Ac referunt domino curis urgentibus egro.
Nec minus ipse stupet, premit hinc metus, erigit hinc spes,
Quippe quod audisset habitus candere uirorum,
In spem letorum uocat haud interpres inanis.
Porro quod ex armis belli pretendere uultum
Suspensus metuit sibi tristia ne qua minentur.
Consulit ergo suos et primores et amicos,
Atque uiros equites premittens quatuor illo:
Qui sint? unde domo? quo tendant? querere dictat,
 Qui ueniant? utrum tractent hostilia necne?
Approperantibus his, ex prescripto quoque cetu
Quatuor occursant equites responsa daturi,
Seque salutantes resalutant officiose;
Aduentusque rogantibus, armorum quoque causas,
Hec referunt placide, sic et mulcent stupidatos:
Sit formido procul, constantia cordibus insit,
Anxietas leue tollatur suspicionis,
Pacifici siquidem uobis, uestreque uenimus
Cause tutores, ac uestris hostibus hostes.
Fungimur obsequio celesti militiaque
Celitus et missi sumus in solatia uobis.
Propterea domino redeuntes dicite uestro:
Nos adeat fidenter, et ultra nil uereatur,
 Imo metus nebulam spe detergat meliori,
Exhibeatque suos conspectus, alloquiumque.
Nunc quasi post hiemem uerno redeunte sereno,
Post aduersa, secunda Deo radiante redibunt.
   Legati mandata duci tam fausta reportant.
Qui tanquam uinclis merore, metuque solutus
Spe mentem releuat, spe iam super hoste triumphat,
Illorsum quoque pertendit pauco comitatu.
Excipiunt equites idem blandumque salutant,
Ac miris satagunt affectibus aduenerari.
Tum memorant eadem que missis ante locuti,
Pluraque subiiciunt, simul indoleatne, requirunt
Dux urbem Siculus sibi tantam quod rapuisset,
Id perquam sese, respondet habere moleste,
 Presertim quod eam Christo legasset habendam
Et Christi membris animabus pro redimendis.
Hanc, aiunt curam, tantum sepone dolorem:
Nam Christo quecunque dabis, quecunque dedisti,
Est, si quis fraudet, rapiat, minuatque, casurus,
Credito nimirum tibi non casura per euum,
Quin rata mansura celo quoque centuplicanda.
Ac te suspensum ne per promissa trahamus,
Iuris cuncta tui iam nunc repetemus ab hoste,
Restituetque uel in duplum, quidquid tulit abs te,
Atque satisfaciens ditioni subiicietur,
uel capiendus erit et tradendus tibi uinctus.
Tu modo nos audi, sequere, ac diffidere noli,
Ducturusque tuas tecum dispone cateruas.
    Hic sese fidei princeps committit eorum
Arbitrium sequitur, nullo cunctamine paret.
In sua castra redit, conducit in arma maniplos,
Plus una quibus institui nequeat legione.
Hos tamen hortatur, his precedit comitatus,
Bis quoque tricenis occurrere millibus audet,
Plus quam terrenis, fidens celestibus armis,
Illi cum niueum predux incederet agmen
Quod bis uicenis confertum millibus esset,
Nec non fidentem sibimet ferretur in hostem.
   Quod simul addiscit Ostorgius, usque stupescit.
Nam nitor, armorum species, habitus uenientum
Multum intorquebant multa nouitate stuporem.
Tunc qui sint, propere scitatum mittit, et unde?
Sic quare immineant? tante quis dux aciei?
 Albato occurrunt uenientibus ex grege quidam,
Qui se quesiti de militia fateantur,
Et Christi regno, regique suo famulari,
Atque uenire suum causa dominum capiendi,
Supplex ni ueniat, pacem, ueniamque requirat,
Utque satis Christo faciat Christique ministro,
Quem super erepta tantum tristauerat urbe.
Nec mora Trinacrio tam leua duci referuntur.
Oppido consultum trepidus petit ille suorum,
Maturat quoque, quo iussum consultus adire.
Candifluo quidam a comitatu nec minus adsunt.
Dux ab eis querit, que legati prius, audit,
Quin et eum grauium pulsant terrore minarum,
Penas diuine subiturum scilicet ire,
Quod Christo, quam contulerit cultor pius, urbem
 Impius abstulerit raptor, retinere uel ausit.
Ille ueretur, et attremit, ignoscique precatur,
Facturum spondet que censerent facienda,
Quo temere commissa piet correctio digna
   Iam fuerat uentum turbe candentis ad agmen,
Et que pacis erant, Siculus ueniamque rogabat:
Ecce superuenit et Sardorum quoque ductor,
Cui se uel totam mox subiugat Triquetram,
Nec non dupliciter dispendia queque reformat.
Federa panguntur, et pax firmatur utrinque,
Plenaque iam fidos concordia reddit amicos.
Si duo cum flabris mare uersarint diuturnis
Hinc Boreas, illinc Auster, diuersa frementes,
Subsidunt tandem Pheboque silent rutilante.
Eusebio cetus tum candidus ille profatur,
 Istaque sufficiantne sibi, perquirit amice.
Annuit, ac plures satagit dependere grates,
Et qui sint, nosse uanum iam non putat esse.
Supplex accedit, subtilius inde requirit.
Nec secreta uiro sua quibant abdere tanto,
Cuius erant meritis sortiti gaudia lucis,
At sibi proficue uel pluribus hoc aperire:
Nos, aiunt, anime defunctorum sumus ille,
Quas diuina tuis saluauit gratia factis:
Nos quibus a Satane laqueis, misera ditione
Peccatique iugo feliciter eripuisti,
Lucis et eterne penetralibus inseruisti
Ecclesiis uel pauperibus tua participando,
Seu Christo que grata probentur, rite studendo.
Nec pigeat certe bona pro nobis studuisse.
 Nactus es hinc siquidem regis celestis amorem,
Sanctorum quoque uel iusti cuiusque fauorem,
Imo uoluntate nunc usque bona quod agebas
Scilicet ex propriis opus acceptabile uotis,
Nostre iam monitu precis obsequiique fidelis
Plenius exsequere, melius, meliusque studeto,
Quatenus erepti per te penisque soluti
 uitam seu pacem tibi perpetuamue salutem
Nobiscum pariter orent indeficienter.
Non etenim dubites, quia nos, quos aspicis, omnes
uite reddideris pacato iudice nobis,
Multos et reddes, uigilantia si pia duret.
   Sic duce commonito, sic magnifice releuato
Floridus ille sui questus, felix quoque cetus
Suppliciter sese possit quo soluat abire.
Dux toto lacrymas affectu fundit obortas,
Mira Deum facientem collaudat, benedicit,
Qui sua tam mire secreta sibi patefecit.
Soluit et albatum contestans plurima cetum.
Ille inuisibiles repetit, qua uenerat, arces.
At uir deuotus, uir plane religiosus
O quantas studii generoso pectore sancti
 Extulit hinc flammas oleo pietatis adauctas!
Nec ualet hoc dici, nostro nec carmine scribi,
Expendat potius cuiuslibet id meditatus.
Perfectus creuit, melius bene cepta peregit
Nec fructu caruit, quia centuplicata recepit,
Additus eterne possessor et incola terre.



EPILOGUS.


    Qui ualeant habitum sumere corporeum
Res non corporee, perquiras forsan, amice
   Quatenus humanis participent oculis
uisibiles anime que iam formas posuere.
   Nec quis membrorum suppetat officium
uerborum modulos ut forment articulatos,
   Id mens atque meum non capit ingenium.
Arcanum tale cuiuis haud credo patere,
   Nutu sed fieri non nego posse Dei,
Nil impossibile soli quia noscitur esse.
    Nam sic multiplices dum memorent apices,
Humani quiuis speciem quod spiritus oris
   Sepius induerit, uerbaque protulerit
Tam bonus atque malus, falsumne uel autumet ullus.
   Quod tu conspicuo preditus ingenio
Disquiras tecum, sit qualiter accipiendum.
   Altius hoc certe si libet inspicere,
Patrum ceu speculo scriptis utare sereno.



PROeMIOLUM LIBRI SECUNDI.


 Ecce cano pene uulgari singulari uersu
Atque tere plane leuibus compendia Pyrgi:
Quod memores tale tibi gratum carmen, amice.
Et quia iam pinxit stylus anteriore libello
Quos pariant agapis fructus impendia sancte:
 Nunc quoque quid ualeant diuine mystica mense
uinum cum pane, suppinget posteriore.
Pertesus nostre si non eris ipse camene,
Gratum scribere erit, et nec scripsisse pigebit.



LIBELLUS SECUNDUS. De milite captiuo et per salutarem hostiam liberato.


    Alterutra reges duo pugna conseruere
Sanguine, diuitiis exercitibusque superbi.
uis utrique grauis, idcirco grauissima strages
Impulit utrinque, fera mors hinc seuit et inde
Occubuere uiri, funestaque uulnera densim
Infregere acies, nec non par pene periclum.
Namque reportarit unus licet hoste fugato
uictrices aquilas, tamen usquequaque cruentas.
Amisit siquidem lethali uulnere fratrem,
Charorum quoque nonnullos cum parte aciei.
 Inter quos etiam fidum cecidisse ministrum
Obtigit illius, macte iuuenem probitatis
Plagis pregrauibus, iam sanguine qui uacuatus
Unius spatium noctis pariterque diei
Exanimus pene mansit, uitaque carenti
Assimilis turbe, que circumfusa iacebat.
Ast ubi uitalem sensim per membra calorem
Et uires, sensu demum redeunte, resumit:
Assurgit, residet, nec non pro posse suarum
Altos plagarum religans instringit hiatus.
 Tum modica pectus requie componit anhelum,
Ac licet inualidus in gressum subrigit artus,
Insistitque uiam, si forte quis obuius adsit.
Qui curam sibi compatiens impendat amicus.
Quem dum queritat, hostis adest, captumque retentat.
Et ducis in uultum perducit discutiendum.
   Unde sit ille rogat, seu cuius conditionis?
Cuius et officii? num liber, seu popularis?
Dissimulat iuuenis quod erat solers aperire,
Inuidiamque cauens, Sum pauper rusticus, inquit,
Legitimoque mihi coniux annexa cubili.
Res nobis tenues, indeptum denique quidquid
Seruitio fuerit, socios partimur in usus.
Tum, bone dux, cum sim bellandi ignarus et expers,
Nil patrie propter aliud sum castra secutus,
 Quam quo militibus deferrem expendia uictus,
Edicto ut mihi regali paribusque statutum.
Des igitur ueniam, plecti seruos minus equum,
Obseruare quibus reges dominosque necesse est.
   Flectitur his princeps, misero dolet, ac miseretur.
Colligit hinc, adhibet medicos, impendia prebet.
At postquam rediit uigor et sanescere cepit,
Noctu ne fugeret, uinciri compede iussit.
Sed potuit nulla uinctus ratione teneri.
Nam simul abscessit custos, qui uincula strinxit,
Est inuisibili actutum uirtute solutus,
Attonito tanta nimis ipsomet nouitate.
   Frater porro sibi uita decoratus honesta
Officiumque gerens uenerabile presbyteratus
Fama qui inductus armis illum cecidisse,
 Sedulus exstinctum properauit tollere corpus
Alterius, sed enim qui forte simillimus esset,
Inueniens campo fratris putat esse cadauer.
Hoc leuat, hoc uehit in patriam, tumulatque decenter,
Eius pro requie nec omittit percelebrare
Missarum officia deuota sedulitate.
Hinc ueluti dictum, reuera proueniebat,
Ne iuuenem imposita quissent constringere uincla.
   Sed fidei quisquam ne ascripserit hoc peregrine,
ueridico papa Gregorius aureus ore.
Nequaquam absimile quiddam legitur memorare,
Ductus quod fuerit quidam captiuus ab hoste,
Qui tulerit multos arctissima uincla per annos,
Excessisse tamen uita dum credidit uxor,
 Illius ob requiem certis holocausta diebus
Mystica libari sacram faciebat ad aram
Saluificum Christi corpus Christique cruorem,
Ilices et boie a captiuo dissiliebant,
Atque facessebat labor, inflictique dolores.
Ad natale solum qui post quandoque regressus
Plenius uxori, quod contigerat, patefecit.
Que protestata est horasque fuisse diesque
Ipsius oblati toties releuamine sacri.
   Quin et Waraccam maris atro gurgite nautam
Absorptum pene doctor non preterit ipse,
Presidio tutum tali ereptumque fuisse.
Est igitur nil commodius nil dignius isto,
Quo uiuunt anime, uegetantur corpora sacro,
Quo tam corporei quam nexus spirituales
 Libato digne lentescunt absiliuntque.
Denique maiori quinam cumulantur honore,
Quam quibus id tractare, sacrare tributa potestas,
Scilicet officio si consonet actio uite
Sintque manus munde, cordis sine sordibus arca
Que man celeste queat, ut par est retinere?
Nam facit esse deos Deus aris uictima factus.
uerum cepta prius ordiri iam repetamus.
   Ergo stupens iuuenem princeps haud posse ligari,
Id quonam fiat, satagit perdiscere pacto.
Haudquaquam, Domine, sceleri hoc uertas, ait ille
Artis neu magice reputes prestigia nosse,
Hoc a Christicola procul esto pectore, fronte
Congestante insigne crucis baptismate uncto.
Ars magis hec hominum sub demoniis agitantum,
 Quis ratio nulla, graue pectus, et actio dira.
Nam retinent animas terreno in puluere curuas,
Nec barathri metuunt mala, nec cupiunt bona celi,
Perditio quorum certissima, ni resipiscant.
Presbyter officio quin in patria est mihi frater,
Exemptum bello qui me, uelut estimo, credens
Munia missarum pro me ueneranda frequentat,
Ac modo si seclo penis addicerer illo,
In quod succedunt, ex hoc quicunque recedunt
Illius requiem meritis fortasse mererer.
Preterea tempus inibi degens aliquantum
Idem clarorum iuuenis spectamine morum
Proditus est, minime uulgari forte fuisse
Stemmate, quinimo quod celabat, generoso.
Quippe quod addidicit, longum quod traxit in usum
 In tempus longum, nequit ullus dissimulare.
Sed quiscunque patet propensus sedulo signis.
Hinc et adorsus eum princeps uocat ille seorsum,
Utque sibi retegat, qui sit, propensius instat
Dummodo nil fallat, tutum super hoc fore firmat
Prodam uera, refert etsi grauiter cruciandus,
Nec fictis utar, etsi crudele necandus.
Nempe fui regis et miles et officialis,
Regis precipuos non infimus inter amicos,
Nec populare genus mihi, clareo sanguine auito.
Ingenui mores, ait, et responsa uel actus
Prodebant mihi, quod non gente gregarius esses.
Et tu fine quidem consumi dignus acerbo,
Namque tui Marte regis tristique triumpho
 Amisi fratres, consanguineos et amicos:
Sed tibi iurata nequaquam conuiolabo,
Atque fidem pactam nec pena uindice soluam,
Nec scindam morte, quin plectam uenditione.
   Ex plagis igitur ubi plane conualuisset,
More subhastatum serui, qui obuenerit armis,
Uni Fresionum pretio contradidit illum.
Quique studens seruum uinclis retinere cemptum
Nec ualuit nodis cohibere nec artibus ullis,
Multimodis quanquam uariasset pondera baccis,
Res tamen hec mira, cum terna surgeret hora,
Missas quando sacras fieri solemniter usus,
Crebrius in iuuene iam fato proueniebat.
Hinc et ei sese redimendi indulta facultas,
 Pendere si pretium pro libertate ualeret,
Isque suo iurans domino seu mittere pactum,
Denuo seu regredi, fidei nec prodere sacrum,
Lotherum petiit regem casusque retexit,
Ac sibi munificum regali munere sensit.
Quippe sororis eum norat uiguisse ministrum.
Ergo suo summam misit domino sibi pactam
Ac sic seruitio exutus patriam repetiuit.
Fratri nec tacuit, uel queque sinistra tulisset,
uel que diuino sensisset commoda dono,
Ubere quam dulci casus sese inter amaros
uincula laxando lactarit eumque leuando.
Presbyter indiciis certum tenuit referentis
Illis temporibus duntaxat siue diebus
 Dextram subsidii uictum meruisse superni,
Implorare Deum quibus astiterit super isto
Delibando sacram Christi mysteria ad aram.
Imo neque hoc iuuenis animaduertit minus idem,
Et referens multis, ad opus multos pietatis
Celitus in sese facta mouit pietate.
Scilicet ut pro se, pro caris, proque propinquis,
Quos siue hec uita retineret, siue futura,
Peruigiles libare preces Christo studuissent
Pauperibusque piam pro posse impendere curam:
Quodque bonis maius, reliquis quod dignius esset
Missarum impense sacra fecissent celebrari,
Que tam corporibus quam proficiunt animabus,
Unica commoda uera salus, alimonia perpes.



EPILOGUS.


 Haud equidem dubitat, quicunque uiget ratione
Omnicreatorem omnia posse.
Pro libitu, pro consilio utitur ipse creatis,
Quaqua flexerit, illa sequuntur.
Non igitur mirum uincti absiluisse catenas
Ipsius uirtute sacrorum,
Eualeat cum uis et idem cuiuslibet herbe,
Quam picus admonstrauerit ales.
Inuenies physicos etenim meminisse peritos,
Quod si quis nido inserat huius
uincula digresse, pullis ut queritet escam,
Dum reuolat, neque tecta patere
Offendit, quamdam perquirit et applicat herbam,
Qua mox inuolucrum omne resoluit.
 Tum notat atque legit, qui captat habere cadentem
Iam potis omnem hac uincere nodum.
Me uolucris nempe sic experientia brute
Arcane uis ut mouet herbe.
Omnia sed sensus comprendere non ualet ullus,
Que mirabilis edidit auctor.
Pape qui uolucrum, uel qui genus omne animantum
Naturasue retexerit omnes,
Herbarum, lapidum, lignorum nomina, uires,
Imo quis explicet omnia? Rerum
Rite Creatorem uel nosse uel excoluisse
uera scientia, summa salutis.





REINERI MONACHI DE ADuENTU RELIQUIARUM S. LAURENTII MARTYRIS ROMA LEODIUM LIBER Cum aliis diuersi generis carminibus et epigrammatibus.




INCIPIT PROeMIUM.


    Argento, gemmis, auro species minuuntur
Nube situs longi, quando neglecta premuntur
Et rutilum quamuis chalybem rubigo lacessit,
Otia si patitur, usumue manumue recessit:
Sic decor et robur, sic quelibet ars hebetatur
Assueta minime quando cura uegetatur.
Et scabiem tentat animi torpedo nitorem
 Si tedet studiorum, dissimulatque laborem
Prosa seu pedibus, uti libet. Unde frequenter
Oram uel tenuis, ne marceat insipienter.
Ardor inest legere, meditari, scribere plura.
Nam data desidie uitiis mens est ruitura.
   Carmine Laurenti nunc procelebrabere [f. percelebrabere] nostro
 uerno martyrii mire spectabilis ostro.
At non te, Cesar, ut iniquus craticularit,
Suppliciis actum pretioso fine beauit:
Nobis imo canam pars ut collata liquoris,
Elicuit quem torridulo uis alta uaporis.
Ingenii minus hoc ubertas suasit, inirem.
Quin tuus egit amor, deuotum munus obirem.
Quippe nec ulla magis grauiter releuatio pressum,
Nec iuuat unda magis solari caumate fessum,
Nec tua quam mira, titulos quam commemorasse,
Et scripti munus tibi qualiscunque dicasse,
Gloria quanta tibi, quam precellens habearis,
Percipiet cui te dignanter notificaris,
Per uisum cuidam mirabilis ut patuisti,
Auro limpidior obrizo dum micuisti,
 Mundus reuera multo uelut igne probatus,
Florens luce mera, Christo uelut irradiatus,
Leta tibi facies, stellabat lux oculorum,
Et subridebas, o mellea spes miserorum!
Orsaque merenti consolans ista tulisti:
En, frater, morere: tibi mortem namque petisti.
Hinc te picturam digito monstrante notabat,
Assus uti fueris, que desuper effigiabat.
Sic fiat sancte, uitiis idem moriatur.
Sic pie uirtutum per te uitam mereatur,
Igne sacro caleat, quo mirifice caluisti,
Ignes lethiferos quo rorantes habuisti.
   Quam meritis uigeas, rebus persepe probari
Celitus et constat te signis clarificari.
 A superis plaustrum percepimus igne perustum,
Improbus agricola quod messe minabat onustum,
Festa tui dum martyrii temere uiolaret.
Damnose culpam luit, ut tibi rite uacaret.
Est ea res nobis ab eodem notificata,
Tumque per exhibitos carbones certificata.
   Alter sancita dum religione ueretur
Munificentia quanta tibi sentire meretur,
In plaustrum messem petiturus tecta leuarat,
Festa tue noctis hunc hora sed anticiparat,
Abstitit incepto, liquitque sub ere nudam,
Inde sed obstupuit nec rore nec imbribus udam,
Nox ea siue dies fuerit quanquam pluuiosa,
Reddidit illesam uirtus tamen officiosa.
Tempore sic prisco siccum tulit area [Cod. recent. era] uellus,
 Imbrifero dum rore madesceret undique tellus.
   Sancte tui ueneratio ne reputetur inanis
Asseruit uel qui manauit sanguine panis.
Coxerat hunc mulier quedam festum uiolando,
Talem sed tulerat hec ausu monstra creando.
   Te porro scriptis quinam queat equiparare?
Laudibus, ut par est, magnalia dignificare?
Historie sed iam series fauste replicetur.
Prosarie prius edita, uersifice memoretur.
Oro faue uotis tenuem moderare camenam,
Et meritis lucem predux adhibeto serenam.
Pectus mundifica ceno sordens uitiorum,
Digno quo niteant sensus habitudine morum.



INCIPIT LIBELLUS.


    Prestanti uita, morum cultu redimita
Longe uir nitidus erat in clero Godefridus,
Tum qui florebat, urbs Legia quo renitebat,
Presul cum regeret Tiuuinus, eoque uigeret
Clara multorum prefulto dote bonorum.
Sanguine magnorum sed quamuis altus auorum
uitam tranquille degebat clericus ille,
Plus humili sensu quam pollens diuite censu:
Plura dabat gratis cultor solers pietatis.
Hos tecto, uictu, plures refouebat amictu.
Limina sacrorum uisebat crebro locorum.
Sanctos orabat, uotorum thura litabat.
   Sed tu, Laurenti, spes illius unica menti,
Se tibi commisit, tua sepe tuosque reuisit.
Nobis munificum se prestitit hinc et amicum
 Arctius herendo, semper prodesse studendo,
Sic opportunus, de nobis sic erat unus,
Peruigili cura meditansque pauensque futura
Iudicis examen uel premia uel cruciamen,
Se sibi plectebat, lapsus punire studebat.
Quo te, sancte, bonum, Petre, conciliando patronum
uotis lenibat, Romam peregrinus adibat.
Hic prece pulsabat, gemitu lacrymisque citabat
Iure potestatis summe claui pietatis,
Ut bona prestares, ut claustra poli reserares,
 Mori durabat. Hunc anno quoque nouabat
Morem seruando. Pretenderat huc aliquando
Christicola gente ieiunia sacra colente,
Que sanxit mundo prior hec Christus subeundo
Plane uicenos dum soles bis quoque denos
Incoluit saltus non uictu quolibet altus.
   Reddidit ut uota, petiit sibi limina nota,
Scilicet abbatis, cui linea proximitatis
Se commendabat, affectio uel sociabat.
Clarus et hic uita, multa probitate polita
Rome pollebat, Humbertus nomen habebat
Custos Ecclesie datus ob meritum theorie,
Summo sacrarum pretio quam reliquiarum
Martyr ditabat Laurentius atque dicabat.
Hic liquor ille sacer, excussit quem uapor acer,
 Quem deuotorum pia legit cura uirorum
Crate superstrata, qui membra tulere beata.
Hunc tenet ampulla, potior nec ducitur ulla
Urbi Romane, sacrum nec habetur inane.
Ne subducatur, haud segniter inuigilatur,
Et qui mandatur, uir idoneus ante probatur.
Flagrat pro lauro, sapphiro prestat et auro,
Nec desunt uota, colit Urbs, ambit quoque tota.
Hoc et tutelam sibi credit et esse medelam
Sancti plerumque meritis persentit utrumque.
 Commoda prestantur, queuis aduersa leuantur.
   Est structura quidem minus edi grandis eidem,
Grandis sed cultus, operum solidamine fultus,
Fucis stellatur lapidum, cameris decoratur,
Claret crystallis, radiatus ubique metallis.
Marmore segmenta pingunt uario pauimenta.
Nil in ea ligni, nil quod carpatur ab igne:
Hoc quia cauere, qui martyrium statuere,
Crebras flammarum iacturas urbicremarum.
Non ea sacratus cui martyr inest tumulatus;
Non quas struxerunt, titulos quibus imposuerunt
Damasus, ac genere pollens Lucina uel ere,
Non que dotatur, uenerabilis et titulatur
Craticula iusti, quam laurea dedicat usti,
Hoc instrumentum, decus hoc, felix monumentum
 Gazis plus charum retinet gens Romulidarum.
Tot leuita quidem templis clarescit ibidem.
Lucifer est Urbis, rutilat merito, prece, turbis.
   Ergo cognatum pater Humbertus memoratum
Admittit grate, prona refouet pietate.
Ille moras nectit, monet hoc hospes, prece flectit,
Illic uersatur, aliquotque dies remoratur,
Orat feruenter, subit Ecclesiam sitienter.
Instat leuite, bona det, tergat mala uite.
Tunc ibi sanctarum quid inesset reliquiarum,
Querit, scrutatur, audit, supplex ueneratur.
Abbas nil celat, sed caro queque reuelat
Mira retexendo meritumque loci retegendo,
Addit et ardorem sancti monstrando liquorem.
 Sedulus attendit et grates ille rependit,
Tanto thesauro, quod dignius usque sit auro.
Haud tepidam mentem mouet indulgere parentem
Si male seruetur, locus illo ne uiduetur.
   Talis sermo quidem, meditatus non erat idem.
uersat enim partem, quam sublegisse per artem
Illius posset, hoc ne quis denique nosset.
Nobis tale bonum, nobis hoc nobile donum
uir fidus totis inhiat conquirere uotis.
Copia successit, abbas quia forte recessit;
Curis illectus est longius Urbe profectus.
At precibus mille pernoctat clericus ille,
Orat successus totos, et ab inde regressus.
Tum subit ad fraudem, surgit quasi pendere laudem,
Quam nocturnarum uis exigat excubiarum.
 Cella progreditur, edes reuerenda subitur,
E sociis munus ad idem communicat unus,
Quem nil celasset, admittere nec dubitasset.
   Appetit altare, iuuat illud sic temerare.
uas, quod pendebat, pignus sanctum cohibebat.
uas est crystallo comptum radiante metallo.
Hoc positum captat, aliud supponit et aptat,
Posset ut effundi liquor huc tutoque refundi.
Sed non stillabat, sua quem pinguedo ligabat.
Ex se densatus erat et senio solidatus.
Hinc est perculsus, hinc a spe pene repulsus.
Anxius astabat, quidnam faceret, dubitabat.
Pars ne parua quidem ligni constabat ibidem,
Quam sibi captaret, cepto quam suppeditaret.
Extra ferre pedem, succedere rursus in edem
 Incautum reputat, pauet id, cautusque refutat.
Hinc ne suspectus, ne fiat forte retectus
Tum uero gemere, suspiria crebra ciere
Martyris ad meritum, cor luctu uertere tortum,
uotis accedat, ne cassus ab inde recedat.
Alleuat hic mestum, remouet martyr pius estum,
Fitque, quod affectat, lignum propter breue spectat
Celitus iniectum, quam pinu nescio sectum,
Nec ductu scabro, satis aptum martyre fabro.
Hoc capit absque mora, magis undant fletibus ora,
Quos ciet affectus diuino melle refectus!
Optato fruitur, pretiosa merce potitur
Unguine sacrato, mera plusquam balsama grato.
Quod cum transfundit, noua se redolentia fundit,
 Cunctos que flores cunctat, que uincat odores,
Ut sit nullarum par halitus areolarum,
uis pigmentorum licet imbuerit uariorum,
Scilicet assatus ita dixerat ille beatus:
Igne libens isto sum factus uictima Christo,
Que dulci rore suaui iuuet hunc et odore.
   Sed retegi pauido minus id gratum Godefrido.
Tantum non Roma si persensisset aroma,
Rem si cepisset, non impunitus abisset,
Ac sibi uitalis fieret liquor exitialis.
Ergo pauens turbe migrat noctanter ab Urbe,
Fallit cognatum causatum diu remoratum.
Expedit ipse moras, patrie contendit ad oras
Nec pedes incedit, sed equo properante recedit.
 At nec odor cessat. Hinc ne quis ab Urbe lacessat,
Extremit introrsum, spectat quam sepe retrorsum,
Sanctus protexit cursum, per prospera rexit.
Tutus iter triuit, te Legia tutus adiuit
Gaza tantarum ditandam reliquiarum.
Quas ut captauit duritas, ut iusta probauit,
Pontifici memorat, heros hilarescit, adorat,
Thesaurus prefert, Christo preconia defert.
Hec bona qui misit, hec qui per dona reuisit,
Ad nos sancta quidem tum pignora destinat idem
Nobis condenda, speciali iure colenda:
Quos tutela boni fouet, associatque patroni.
Plebs ea deuota, clerique frequentia tota
Hymnidico more, celebri comitatur honore
Ac festiuorum chorus occurrit monachorum,
 Excipit, exsultat, affectu, uoce resultat.
   Tunc fera tempestas, hiemalis tunc erat estas.
Aer squalebat, aquilonum turbo furebat.
Nimbi manabant, hos nubila continuabant,
Mundus nutabat, aliud cataclysina putabat.
Christus pulsatur, Christus pro pace rogatur.
Pro terre fructu, que iam sit subruta fluctu.
Christus et attendit, et commoda larga rependit
Martyris obtentum sentit mox turba petentum,
Cenobio siquidem nostro uenerabilis idem
Ut liquor illatus, summoque fauore locatus
Ut super altare, cepit per signa micare
uerbere iam tristi populum releuantia Christi.
Hinc plausus dantem, iubilando collacrymantem.
Per mensem tectus, statim sol nube retectus
 Lumina dispersit, celum caligine tersit,
Imbres emouit, et terras igne refouit,
uer nituit sudum, tempus nichil obfuit udum,
 Celi tranquilla facies quia prestitit illa,
Successere bona sancti bonitate patrona,
Et frugum mundo sic reddita spes gemebundo.



EPILOGUS.


    Cum Iunio mense quartum sol ederet Idus
Acta refudere nos ista nouum quasi sidus.
Annua lux eadem nobis professa refloret,
Concio dum nostra uotis hymnisque peroret.
 Ergo Laurenti primas nitidissime florum,
Sanguine qui uernant super ethera purpureorum,
Astes supplicibus, des commoda, noxia demas,
Saluifices meritis, quos pigneribus diademas.



ORATIO AD EUMDEM SANCTUM MARTYREM.


 Beate Laurenti,
Me uultu clementi
Respice miserum!
Dulcibus te uotis,
Que obstant, remotis,
Impende prosperum.
Numerum non habent
Pestes, quibus tabent
Mea precordia.
Salutis amice,
Efficax medice,
Confer remedia.
Tuo sim merito
Liber a debito
Totius criminis,
Piorum particeps
Conscribar municeps
In regno luminis.
Leuita pudice
Purpurans celice
uirtutum gloria,
Tua me lubricum
uiuere pudicum
Impetret gratia.
Inopes tu Christi
Diuite fouisti
Gazarum pretio.
Nosti, ut egeam,
Tuo sic uigeam
Sancte suffragio.
Cruentus te torsit,
Sed nunquam detorsit
A recto carnifex.
Me premunt uitia,
 Raptant per deuia.
Tu adsis opifex.
Te dirus exussit,
Nec Deum excussit
uapor craticule.
Luxus in me furit,
Angit, uersat, urit,
Te uoco sedule,
Sacer te Spiritus
Ussit medullitus
O Christi uictima,
Hoc urar feruore,
Tam dulci ardore
Caleant intima.
Plus in te ualuit,
Intus quod caluit,
Quam quod exterius.
Christo ut caleam,
Mundo ut frigeam
Ora propitius.
Auro tu clarior,
Crystallo purior
Existi hominem.
Mica iam celitus.
Purga iam penitus
Meam caliginem.
O quali ex ore,
Quali ex pectore
Grates tunc egeras!
Audiat sic Deus,
Dum clamat hic reus,
Tunc ut placueras.



OFFICIUM DE SANCTO SPIRITU.


Hymnus ad Nocturnos.

O Isrel, qui custodis uigil, sancte, qui non dormis!
   Nos e somno uitiorum, nos suscites Pneuma sacrum.
In Matutinis, Domine, meditari dones in te,
   Illumines uita nostros, ne mors obscuret, oculos;
Et ne dicant inimici: Hos aduersus preualui;
   Iuuet Pater ac Filius; regas tu, sancte Spiritus. Amen.


Ad Laudes.

Umbra noctis inclinatur, terris dies reformatur,
   Repubescit sol aureus, splendor gliscit ethereus.
uitiorum fuliginem, peccatorum rubiginem
   Tergas, o sancte Spiritus, expiesque nos penitus.
Sic cum Patre, cum Filio perpes tibi laudatio,
   Nos ut per te innouati, per se simus et beati. Amen.


Ad Primam.

Mane nouo sacri fontis innouatos gratia
   Sancto par est Spiritui laudum ferre munera.
Aurem piam nostris ipse accomodet uocibus,
   Censerique precipiat angelicis cum laudibus.
Nostris Pater cum Filio se uotis prestabilem
   Idemque reddat Spiritus semper exorabilem. Amen.


Ad Tertiam.

Hora fulget en tertia, felix tempus et aureum,
   Quo afflauit mire donans apostolos Pneuma sacrum.
Nos eadem participet ipsum dignanter gratia,
   Amore reddat feruidos, et laude disertos sua
Clemens nobis hoc largire Pater sancte, cum Filio
 Rege tuo, ac solare nunc et semper, Paraclite. Amen.


Ad Sextam.

Sancte, damus sexta tibi laudem, Spiritus, hora
   Quam propter Christum pius admitte hac cruce pensum.
uulnera saluificam nobis fac illa medelam,
   Sanguinis et nostros uero cura unguine morbos.
Filius ipse piis accedat cum Patre uotis,
   Et te que petimus, a te et per te obtineamus. Amen.


Ad Nonam.

uiuifica Christi morte sacrata Dei
   Christicolis nona reuerendam se exhibet hora.
En tibi deuoto pangimus obsequio
   Pneuma sacrum; nostra clemens tu perfice uota.
Laus tibi cum genito, cum genitore Deo:
   Nos eterna choris per secula iunge supernis. Amen.


Ad uesperas.

Nullus est hymnus.


Ad Completorium.

Lux uera nubis nesciens, sol occasum non patiens,
   Spiritus Paraclite! Nox ingruit; tu cordibus, te
Lucerna sis pedibus, tuto ducens tramite,
   Per uitia ne labamur, da uirtutes, his regamur
Seculi per deuia, his et ueri iubilei, et eterne
   Requiei mereamur otia. Amen.



uARIA CARMINA.


Circa crucifixum.

Crux uite signum domat et fugat omne malignum:
Mors, hostes cedunt, neque signatos cruce ledunt.
Hac homo subnixus enitere, qua crucifixus,
   Fers bona tunc uite, si mortifices mala rite.


Circa cymbalum.

Esurias, sitiasque Deum, qui uiuere queris:
   Angelica satie mox fruiturus eris.


Epitaphium circa tumulum

Erutus es mundo mortis legem subeundo,
Hildebrande Pater, iam te retinet pia mater
Ierusalem supera, lux et requies ubi uera.
Nam bene uixisti, gregibus bene consuluisti.
Nunc recipis merita, reuirescis perpete uita.
Quod lapis hic urget, Christo ueniente resurget.


Circa campanam.

Laude tua dignum Deus hoc sit fusile signum,
Det populis monitus sacros aduisere ritus.


In fenestra uitrea.

uiue columbinus, sed caute simplicitatis:
Sis serpentinus, sed honeste calliditatis.





REINERI MONACHI TRIUMPHALIS BULONICI LIBELLI QUINQUE Siue qualiter diebus nostris Ecclesia Leodiensis Bulloniense castrum, peruasoribus triumphatis, diuina receperit uirtute.




PROLOGUS SEQUENTIS HISTORIAE.

 Qua diebus nostris meritorum gratia, qua signorum gloria sanctus martyr Lambertus, quasi Lucifer nouus effulserit: qualiter de manu peruasorum insigne Bulonii castrum, quod legitima traditione, tum et libero iure per multos possederat annos, receperit in peruasores ipsos ultus, quam magnifice triumpharit, cum sit memorabile, estimaui non ineptum paucis describere. Multi quidem multa loquuntur, atque, ut in eiusmodi solet negotiis, diuerse diuersorum sententie sunt. uerumtamen prout inuestigare ab eis diligentius potui, qui interfuere, posui ueritatem.

Quod etiam opus in quinque distinxi libellos, titulumque prescripsi: Triumphale Bulonicum. In quo etsi preter uerum quidquam positum sit, relatoribus  an scriptoribus equius hoc imputetur, beneuoli sententie lectoris defero. Sed amica religionis ueritas est. Unde a quibus hec accepi, nequaquam suspicer eos aliquid finxisse, dum modestia hoc excuset personarum.

Ceterum clara materies clarum poscit ingenium, et aureos sensus carbunculis decet illustrari uerborum. uerum quod iners ego ac imperitus tantum aggredi negotium presumpsi, amor duntaxat in sanctum et deuotio me induxerunt. Quippe gratiarum debitor ille eram, quas ex historia tam solemni dependere non otiosum habui. Etenim cum per annum fere duabus angerer quartanis, et aut urerer ardoribus, aut frigoribus contraherer, ita ut presentium perteso miserie mihi et oneri iam esset,  quod uiuerem, postquam nuper a loco quietis, sicut infra liquebit, reuerendum sancti corpus elatum est, inter languentium alios greges suffragium imploraturus accessi. Quod indignum inexhausta fuerit clementia exaudire dignatus, habui experimento beneficium sospitatis.

Sed in Euangelio displicuere nouem leprosi pro recuperata salute ad gratiarum actionem negligentes. Itaque exemplo gratifici alienigene ego humiliter adorans coram benigno Iesu, Deumque magnificans, huius preconialis dictatiuncule uelut hostiam  accepta representauerim pro incolumitate tanto sacerdoti. Dum enim detestabile sit malum ingratitudo, equum omnimodis est, diuinis nos existere gratos beneficiis. Nempe quam gratus sit nostre in se deuotioni, ipse totius boni uel gratie largitor, luce clarius est.

Nec puto superfluum fore, si rem pietatis et gratitudinis plenam hic memorauero. Amici quidem supprimere personam, uirtutes uero exprimere et cautele et edificationis est. Iure publicatur, quod imitabile sit. Quod autem bona intentione predicatur, nemo bonus male interpretatur.

Igitur quidam pauperculus deuoto erga sanctam Trinitatem obsequio feruebat; nomen triumphale  Patris et Filii et Spiritus sancti, per quod aduersa euincuntur omnia, assidue complectebatur corde, confitebatur ore. Nam, sicut scriptum est: Turris fortissima nomen Domini; ad eam currit iustus et exaltabitur. Substantia diuitis urbs roboris eius, et quasi murus ualidus circumdans eum : quod idem quoque iustus experiebatur plerumque necessitatibus. Qui scilicet dum quodam diluculo contemplationi et confractioni deditus, sese lectulo post uigilias reddidisset, repente carnis sensibus nouo uigore permutatis, a Spiritu uehementi subleuatus in erem est deductusque ad ecclesiam. Res pene incredibilis, sed Dei omnipotentie non impossibilis.

Cum fores essent clause, sic per ipsas, ac si per  aliquod concrete corpus nebule transiuit. Nature siquidem auctor naturam, dum uult, immutat, prout uult, dispensat. Ergo difficile non fuit Sancto sanctorum clauso matris utero processisse in ortum, sed mirabilis mirabiliter humanatus sic filius esse uoluit, ut uirgo maneret sancta, que genuit. Quisquamne illum dubitet clauso item sepulcro surrexisse a mortuis, clausis ad discipulos intrasse ianuis? Sunt hec quidem secreta, attamen uera debent procul dubio credi, licet nequeant comprehendi. Enimuero et apostoli et alii sanctorum quidam  clausa leguntur ostia per diuinam exisse uel intrasse mirificentiam.

Itaque pauperculus ille ad gradus sanctuarii depositus seipsum stupebat, seipsum palpabat manu, experiri cupiens, utrum in spiritu tantum an et in corpore illo sic aduenisset; cum ecce sursum audiuit mire dulcedinis uoces organicas concinentes: Dies sanctificatus illuxit nobis, uenite, gentes, et adorate Dominum, quia hodie descendit lux magna super terram. Euestigio tante coruscatio lucis sanctuario infulsit, ut solis uinceret meridiani claritatem: qua etiam ille perfusus intendit ad maius altare. Paueo, miser, extremisco, infelix, quia, dum uir pollutus labiis ego sum, usurpo tantum eloqui arcanum. Sedebat schemate sancta Trinitas uere incomparabili.  Pater aspectu coruscans reuerendo ac regiis purpuratus ornamentis ex canitie capitis suorum antiquitatem pretendebat dierum. Spiritus sanctus faciei ac uestis clara iucunditate festiuus, igne circumfusus liquidissimo erat, uirgamque tenebat manu auream, utpote qui et afflatu accendit, et tactu erudit; cuius longeuitatem canities quoque insinuabat. In medio uidebatur noster ille uiuens, noster ille Emmanuel, qui ut cum Deo essemus, cum hominibus esse non est aspernatus. In medio, inquam, pendebat in cruce ille speciosus forma pre filiis hominum , ille totus desiderabilis . O mitem! o humilem corde! Ipse, inclinato quam reuerenter capite, gratias agebat predicto pauperculo pro affectione, pro deuotione, qua sibi  seret obsequi. Nam continuis ille sacrosanctam passionem uotis recensere unicum ac uotiuum habebat, crucifixi imaginem adorare, amplecti, rigare lacrymis, quas cordis funderent interiora, tergere capillis, defigere osculis, et pro unguentis gemituosas preces atque caritatis exhibere odores.

Dum ad tantam ergo uisionem procidisset in terram adoraretque, ac totis anime uocibus et medullis glorificaret atque benediceret, subtracta subito gloria est illa. Qui eo statim, quo uenerat, ordine ad lectulum est reuocatus, ita ut in illum se demitti clare aduerterit. Profecto, ut ait Salomon, talem siceram merentibus, tale uinum his, qui amaro sunt animo, das, o Lamuel, quod interpretatur in quo Deus, ut bibant et obliuiscantur egestatis sue, et doloris ne  recordentur amplius, talem utique consolationem, tale gaudium, o Christe, o dilecte, uotorum humilium prebes lugentibus et contritis corde, quatenus qui te desiderant et diligunt in ueritate, a te consolentur, te interdum uideant saltem per speculum et in enigmate. Assertio quippe tua est: Beati qui lugent, quoniam ipsi consolabuntur . Sed intermissa iam repeto.

Igitur primum uolui prelibatum, unde aut quomodo supra scriptum Buloniense castrum in ius ac possessionem Sancte Marie Sanctique Lamberti accesserit. De situ etiam ipsius loci breuiter explicandum duxi; neque arbitror usquequaque stylo succensendum pauperi, cum debeant res potius quam uerba pensari.



LIBELLUS PRIMUS.



CAPUT PRIMUM.


Lotharingie dux celebris Godefridus, qui hereditario a maioribus iure Bulonium possidebat, cum Ierosolymam pereginari uotum habuisset, quemadmodum in opere quod titulatur: Laurea peregrinorum Ierosolymitanorum, quatuordecim sum plenius libris exsecutus, pro mille ac trecentis argenti et tribus auri marcis Oberto Leodiensi episcopo idem castrum contradidit; uadum tamen nomine alterutrum scilicet tali conditione firmata, quatenus, si repatriasset dux, ipse facultatem haberet redimendi; sin uero minime reuerti contigisset, eadem ad retinendum facultas fratri eius Eustachio Bononiensi cederet comiti. Qui redemptione si supersedisset, tum uero in ius ac ditionem S. Marie, Sanctique Lamberti eterna  hereditate libera et rata possessione transiret. Igitur, duce Ierosolymis postmodum diem obeunte, et Balduino fratre in regem sublimato, comes Eustachius a Dominico repatrians sepulcro Lotharingiam uenit, diuertit Leodium. Multa ibi honorificentia in die Dominico Natalis ab episcopo, clero ac populo exceptus et obsequiis amplissime habitus est. Quidquid itaque in predicto Castro habebat iuris, coram testibus idoneis penitus abdicauit, tamque pro sua quam  pro fratrum suorum atque maiorum salute Sancte Marie et Sancto Lamberto cum omnibus pertinentiis in postera possidendum secula concessit, ad maius altare celebrata donatione, quam legali etiam per omnia tenore, scriptoque firmandam censuit omni prorsus reclamatione cuiusquam sui aut fratrum heredis uel consanguinei perpetuo interdicta.

Castrum illud in extremis situm Leodiensis episcopatus, Lotharingi Francique conterminium regni facit, tam sui natura quam humano cultu singulare, tum insolenti menium fabrica, tum precipitiis scopulorum et altitudine confragosa, ad hec uero spaciosa circumiecta nemoris uastitate, ac fluuio Simoi preterfluente, accessuque, ut est perdifficile, ita et insuperabile. Illic nec piscium copia, nec uenatuum  deest affluentia. Sed loci nonnunquam firmamentum habitatoribus insolentie parit fomentum. Qua de re castrenses in finitimos quosque cedibus et rapinis, aut, quo libuisset, nocendi genere, quia faueret impunitas, fuerant plerumque grassati. Quod solerter predictus recogitans episcopus ut tam sue diecesis quam duorum paci regnorum consuluisset, de thesauris subiectarum ecclesiarum collatam tam dicte pecunie summam in eius acquisitionem contulit,  multorumque per hoc tribulationes damnaque sustulit.



CAPUT II.

Ergo ad episcopatum usque Alexandri, ab Oberto quarti, Ecclesia quieto et libero iure ipsum castrum possedit. Quo presidente Leodiensium respublica bellorum frequentibus turbis atque principum seditionibus non minimum agitata, ecclesiarum possessiones a prauis hominibus peruase, oppresse familie, direpta sunt bona.

Atqui ob impunitatem scelerum malis tunc licebat uti malitia nullo iudicii metu, nulla cuiuslibet potestatis reuerentia. Quippe statu rerum in diuersa orbis Romanus dissensionum quassabatur tempestate, cum Roma duobus se diuideret apostolicis,  duo reges unum scinderent imperium, duo duces Lotharingie sibi ducatum alterutris uindicarent. Hinc malos extolli, deprimi bonos, rapere potentes, miseros perdere tempus dictabat indisciplinatum. Abstineo ceteris.

Illud autem non dissimulauerim, quod tum confidentia uirtutis sue, et diuitiarum multitudine obfirmatus in superbiam Godefridus exdux Louaniensis ferro, igni, predationibus Leodiensem est aggressus impugnare Ecclesiam. Contracto preterea undeunde ingenti exercitu, penes castrum Dyrrachium ad conflictum processit bellicum. Dei uero intemerata Genitrice et sancto martyre Lamberto sue parti fauentibus, quamuis ecclesiasticorum impar  fuerit longe numerus, ceso tamen perterritoque hostium non paruo grege, dissiluit confractum cornu peccatoris.



CAPUT III.

Talibus itaque ac diuersis causarum aliis tumultibus dum urgeretur idem episcopus, dumque horsum suis, aliorsum imperialis distraheretur curie negotiis, non domesticis modo, uerum exteris quoque hostibus incursandi episcopum dabatur opportunitas. Unde Rainaldus comes Barensis, uir multe quidem potentie sed ingenii praui ac subdoli castrum Buloniense peruasit a custodibus tam accepta quam promissa inductis pecunia per proditionem intromissus. Qua de causa Leodiensem suspectui episcopum semper habens, ueritusque nequando instrueret  contra obsidionem, presidiis illud firmis premunire studuit.

Post, ubi Alexander decesserat, Albero Metensis Ecclesie primicerius, clarissimo uir editus sanguine, in episcopum est subrogatus. Qui apostolice sedi super dolo iniustitiaque peruasoris questus uti ab Innocentio secundo anathematis feriretur sententia, Leodiensis Ecclesie supplicationem obtulit. uerum hoc et ille precauens Romam adierat, et muneribus curialium fauore comparato, quo minime id ageretur, effecerat. Apud auaros enim pecunia quam iustitia pluris est. Sed etiam quod ipsum sibi castrum iure propinquitatis obuenisset, asseruit; simul quod pecuniam, pro qua Ecclesie fuisset obuadatum, reddere uoluerit. At uero episcopus pro eadem causa  Romanam secundo synodum expetens mansit inefficax. In tribus denique regalibus curiis, Conrado uidelicet secundo regnante, Romanis censuram super hoc, tam regis quam procerum, interpellauit.

uerum nichil adeo profecit, ut aper idem uastatorius cum alio quodam Dominice uinee impio uindemiatore acriori rabie spirans illustre oppidum Fossis, sancti martyris Foillani et corpore et memoria reuerendum dolo similiter, furtimque aggressus, iret populatum euerteretque per incendium. Noc uero quoquam obsistente  uis flammarum non solum domos ac turres, quin et sacram martyris edem officinasque corripuit et assumpsit. Episcopalem quoque domum septaque muralia hostilis manus  pessumdedit. Alia etiam passim episcopo damna intulit. Quapropter episcopus Romam adiit iam tertio, apostolicum attentauit patrocinium, super scelerum tanta immanitate exorauit eius iudicium uel sententiam. Sed cum hoc parum prodesse perpendisset, reuersus in sua per se tandem ac per suos experiri negotium intendit.



CAPUT Iu.

Namque primatum conciliata suorum fidelitate, communicato assensu, et auxilii sponsione Bulonium obsidere statuit. uerum quia facto anticipasse famam, rebus nonnunquam proficit, omnia secreto agitans quod moliebatur, aduersarios latuisse  quod preuenti cautius, concludi possent facilius.

 Anno igitur sui episcopatus quinto XuI Kal. Septembris cum quibusdam e principibus et delectis equitibus in obsidionem processit. Egressi tunc fuerant duo filii Rainaldi, Ugo, qui et natu maior, et Rainaldus iunior, excursionem in episcopium facere ac predari, multaque cum illis militum manus in armis expeditorum. Quibus milites episcopi occurrentes congressi sunt, illosque in castrum abactos constanter obsedere ferro, ignique grassantes. Quanquam uero castrenses ampliori essent numero, tamen rati plures, quam uiderent, hostes in insidiis delitescere , dam libere possent egredi, aut ingredi, sola tenebantur formidine  inclusi. Loci item firmitudine confisi eo uilipendebant obsidentes, ut totam noctem epulis commodantes ac cithare pueros et puellas agere choros in eorum irrisionem preciperent, maxime cum illos, qui prerupta montis iam occupassent, abegerint, et quosdam peremerint.

At episcopus et qui cum illo erant, stationem castris prescribere, tentoriorum instituere diuersoria, tum noctu et interdiu excubias et custodias agitare, parati semper esse, nequando aut obsessi erumperent, aut comes Rainaldus, quod sepe fama minabatur, repente cum exercitu incurreret. Abundabant uero rerum commeatu necessariarum, letaque ministrabant equis pabula circumiacentes agri, necdum demessis segetibus ubere gleba prediti.  Hostium inseruiebat usibus molendini officina penes fluuium Simoin instituta, que ad uictum dum esset accommoda, spe ad resistendum illos armaret non minima. Cuius quidem rotas ut celerior incitasset motus, aque artificioso contextu sepium retente collectiores atque rapidiores superinfluebant. Quin et ipsi officine suum erat presidium, quo ex hoste defensaretur.

Intendit ergo hanc intercipere Heinricus comes Namurcensis, hortatusque socios fluuium primus irrumpit, quatenus disruptis aquarum retentaculis  in proprium eas alueum reflectant. Quem tres balistarii  appetentes iaculis, uno anteriores armos equi, quem sedebat, alio crus ipsius, tertio nichilominus eiusdem equi transfigunt ilia. Quo ruente sessor in flumen una decidit. Clamor utrinque oritur ingens spectantium, efferuntur hostes gaudio. Comiti nec mora socii subueniunt, ab inter undis pertrahunt. Sed iniuria ire indignationisue stimulus est. Ne diu itaque hostes letarentur, alligato comes uulnere ad ceptum opus acrior redit, nec abstitit, donec disiectis obstaculis ad liberum aquas cursum reuocasset. Sic obsessorum graui dispendio eidem  officine molendi exemit officium.



LIBELLUS SECUNDUS.



CAPUT PRIMUM.


Interea cum ob difficultatem et suspectas locorum angustias nullus adire castra uel importare quidpiam auderet, necessarie obsidentes deficere res ceperunt. Proinde legatis episcopus quoquouersum nuntiis de toto equites ac pedites episcopio conuenire edixit, affatimque uictualium conduci necessaria in expeditionem. Tunc certatim confluentibus copiis assultus plurimi agebantur. Oppugnabant hi, repugnabant illi. uulnera mortesque hinc et inde. Neque autem ab obsessoribus quidquam omittebatur, quod fore in rem contra obsessos credebatur. Dum firmitas uero loci difficultasque omnia impatiens despiceret, solum illud in spem adduxerat obsidentes, uti profligarentur fame, quos  humana fortitudo uel ingenium minus ualerent subigere. Obsessis igitur omnes egrediendi seu ingrediendi precludere aditus moliebantur.

Ea dum agerentur, nutu Dei omnia suauiter disponentis episcopo et maioribus Ecclesie uisum est, ut uenerabile beati Lamberti corpus, de loco motum sue pausationis, ad castra deportaretur, quatenus presentia uel munimine tanti patroni amplior accresceret animus exercitui, atque ubi uirtus cessisset humana, diuina per suum operari martyrem dignaretur omnipotentia. Nam principes quoque exercitusque omnis, populus denique ciuitatis, qui edicto erat episcopali processurus, id summopere efflagitabant. Quocirca licet multa hesitatione, multo deliberationum tractatu, postremo tamen complacitum  est necessitati tante satisfieri. Quod etiam approbasse martyrem, cum successu rerum, tum et reuelationibus et indiciis est quibusdam satis compertum, asseuerantibus loci custodibus, quod tantis plerumque motibus circa dies illos feretrum, quo felicia claudebantur pignora, concussum sit, tantus terror incesserit diuinus, uti non auderent illo, presertim noctibus accedere aut ingredi. Nam obstupescunt carnalia, dum emicant spiritualia.

Ad cumulum profecto tue glorificationis hoc agebatur, o martyr, o decus et glorie corona Leodiensis, quod a loco transferebaris pristine quietis, quatenus tua per te reciperes, quia iam coheres Christo factus in regno nullius nisi propter tuos egens factus esses.



CAPUT II.


Igitur uI Kalendarum Septembrium conuenientibus tam monachis quam clericis atque numerosa diuersi sexus et etatis frequentia abbates, uirique religiosi subeuntes in secretarium crypte, quod tantum asseruabat thesaurum, debita sacrum feretrum reuerentia extulere, mellitisque laudum conuenientibus in uoce exsultationis et confessionis personantibus in medio est ecclesie locatum. Multa ibi uota, multe preces ac lacryme fuse. Sancti quoque uirtus prefulsit mirifice.

Quedam mulier, que capitis obsurduerat dolore, cum occurrisset ad feretrum, opemque fideli affectione, pio lacrymatu implorasset, subito in uerticem graue quoddam pondus superne sensit decidisse,  et quasi duos ferri duculos utrique auri penetrabiliter infixos. Ex quo terre consternata dum ita celesti medicamine sensum audiendi plene recuperasset, Deo et martyri gratias reddidit.

Denique puella quedam passionis trino genere miserabiliter agebatur. Modo etenim febre, modo paralysi, interdum epilepsiaco quassabatur incommodo. Super qua nimium parentes affecti uotum martyri uouere, illiusque ad martyrium cuiuslibet speciei oblationem infirme equilibratam deferre statuerunt. Pie supplicum deuotioni pia sancte Trinitatis operatio adfuit, que actutum puellam eisdem ad integrum passionibus liberauit.

Puer quoque erronei sensus ac turbide mentis in  sobrium rationis statum compositus est. Alia etiam prouenisse sanitatum ferebantur remedia. Sed miracula pro augenda fiunt deuotione credentium. Fit ergo ad deuotionem prouectior, qui est ad credulitatem inclinatior. Tunc primi atque saniores prouido solliciti metu ne quid forte tristius super martyris corpore accideret si delatum in castra foret , decreuerunt, ut resignato eodem feretro inde leuaretur, tutiorique interim loco reconderetur. Quod uidelicet sunt exsecuti abbates religiosi, et ad hoc electi prohabiles uiri, qui beata ossa penes altare sancte crucis situm in oratorio eidem basilice adiuncto ingenti, sicut per erat, metu ac deuotione ad  nocturnum transposuere silentium. Aliquas tamen in ipsum feretrum reliquias reponentes denuo signauerunt, et hoc ad castra exhibere perferendum.



CAPUT III.

Nec quieuit pietas populi uouere uota, oblationes offerre, donec inde sublatum cum tabula operose fabrefacta, cui Dominice crucis portiuncula inesset, castris deportaretur, choris monachorum atque clericorum tanto Patri debito affectu et ueneratione prosequentibus, atque canticorum officio usque Mosam fluuium per publicum montem deducentibus, per sanctorum cenobia, inibi constituta honorifice prius decantatis laudibus.

Neque popularium defuit ingens turba, suas ipsi  laudes, sua personuere cantica. uerum loculo uenerabili excepto naui deuotus grex pium pastorem multa obsecratione et lacrymis commendans, uti prospere abiret, prosperius rediret, quia gressu non ulterius ualebat, diu tamen uoto sequens et oculis in sua tandem rediit.

Concurrebat autem undique obuiam feretro sancto de uicis ac uillulis utriusque sexus multitudo: fiebantque sanitates plurime tam medicabilis ligni uirtute quam beati martyris merito et oratione. Ad Nandriensem quippe uillam ubi uentum est, homo languidus, quem acerba membrorum contractio dissoluerat, ipsi feretro applicitus, exorataque sancti clementia celeri est sospitate instauratus. Deinde in uilla Phriere cecus lumen recepit oculorum. Unde  cum esset digressum, quidam miles, qui quartano diu typo laborauerat, et capitis ualetudinario urebatur assidue, ubi salubrem attigisset loculum, suppositisque humeris aliquanto tulisset spatio, incommodis fuerat liberatus. Qui etiam armis protinus  resumptis officiosas retribuens gratias secutus in expeditionem est.

Secuta dehinc nocte apud uillam Uphei [hodie Oufes] mansione disposita, ubi presto abatur Leodiensis exercitus, deuota fidelium sedulitas cum incolis loci celebre exegit peruigilium.



CAPUT Iu.

Inde matutino dum mouissent, aduenit qui diceret, sequenti die, III uidelicet Kal. Septembris, Rainaldum comitem cum quingentis equitibus, et quindecim peditum millibus bello conflicturum. Quapropter accelerato itinere prono iam in occasum sole Thelim uillulam uenere. Ibi ciues paulo ante Hoienses hospitati, sed hospitum humanitate hostiliter  abusi annona et rebus eos necessariis fuerant populati.

Nocte ergo media directo exercitus ad episcopum ueredario, qui super bello disceret, cum postera in lucem iam aurora erumperet, exinde progressi uilantiam properato uillam contendere. Illuc rediens legatus bellum eo procul dubio futurum die nuntiat. Sed formidolosos sinister facile rumor eneruat. Unde complures inepta formidine fracti, soloque auditu uulnerati sunt. Diffidentia ergo subterfugere muliebri. Ac ceteri cum uitalis ligni, tum sancti martyris confidentia potius quam ferro armati, per angustos semitarum tractus in auxilium sociis maturauerunt pectore uirili. Ab utroque autem exercitu missi exploratores, qui quomodo sese partes haberent, uestigare  ac referre deberent, dum sibi occurrissent, taciti ac dissimulantes ad socia se castra retulere, atque hostes quidem ex suis cognito, quanta obsidentium, quanta eorum, qui tunc confluxerint, esset copia, satius probauerunt conatu temerario absistere, quam periculum in se ultro arcessere.



LIBELLUS TERTIUS.



CAPUT PRIMUM.


Posteaquam fuerat auditum in castris Dominice crucis insigne cum tanto adesse patrocinio, ab episcopo exercituque, pro exspectatione belli instructo, armis occursum est. Ea igitur incessit letitia, ee choros ducentium uoces insonuere, uti existimasses arcam federis Domini exercituum tunc excepisse Isrel. Et sacrum quidem feretrum intra paratum sibi tentorium in loco, qui Pratum Sancti Lamberti dicitur, receptum, deputatisque custodibus, et qui congruis temporibus diuinas dicerent laudes, clericis, quidnam in se contineret, quantam detulisset opem, mira cepit continuo declarare potentia, ut liquido patuerit omnibus uenisse Deum in castra.

 Enimuero ad presentiam eius, qui erant in castro siue presidiis, et inuicto se loci situ inexpugnabiles arbitrabantur, subita hebetudine ac metu quasi fulmine tacti, per hoc, si mens non leua fuisset, sibi animaduertissent predici quod tali forent machina expugnandi. Quinetiam Ugo, qui hereditario iure ipsum post patrem possidere castrum acceperat,  dum uiso eminus feretro, iuuenili arrogantia insultaret, toto statim dissolutus corpore cepit tremere, sensuque perdito retrorsum ruit: excors et insolens qui non intellexisset, cuius indigne fieri coheres attentaret. Sed ubi paulatim sese resumpsit, Rainaldum fratrem cum primis e familiaribus seorsum euocat, quantum terroris patiatur, aperit, intentionem in eo suam esse, quatenus sancto martyri satisfaciat, suumque castrum illi restituat. Super quo etiam uoluntatem esse patris querendam, ac sibi, quo urgeatur, periculo insinuandum. Se omnimodis obsecrare, ut pereunti paterna pietate prospiciat. Quod petebat, sese exsecuturos illi compromittunt.

 Inducie ponuntur in hebdomadam, intra quam hoc ipsius referri potuisset. Leodiensis acies tertio, postquam aduenerat die, post missarum agendam, post salutis commonitorium et peccatorum absolutionem armis accincta, presidium, quod superius dictum tuebatur molendinum, aggreditur. Hoc etiam eadem cum officina iniectis ignibus absumit, plures  sauciati utrinque, et aliqui lethaliter occubuere. Quin et sacerdos quidam, dum periculo incautius se exposuisset, a balistario capite traiectus interiit.



CAPUT II.

Euolutis induciarum diebus cum prescriptus iuuenis suos requireret quid egissent, quid super salute sua tractassent, uel patris que esset sententia, ubi nil actum intellexerat, graui stomachatus indignatione, uolentibus, inquit, siue nolentibus, quod suum est, sanctus recipiet. Sed en ego diuina plector animaduersione, et uestra faciente obstinacia crudeli en morior! uerum, o milites, o amici, si qua mei uos mouet miseratio, si misero parcitis, inite iam demum mihi ac uobis salubre consilium. Dum  instaret uehementius, illi ultra non ferentes eum tam dire anxiari, nocte secuta per abditos siluarum calles misere castri procuratorem et militie antesignanum, qui ad patrem illius rem perferret, ac referret sententiam. Qui iuramento etiam firmauit, quod sequenti haud dubie Dominica reuertetur, nisi forte aut hostili captione, aut morte preuentus. Sed ab eo fides neglecta, posthabita est sponsio. Nec enim peregit legationem, nec rediit ad socios, sed cuidam militi adiunctus de his que in castra conuehebantur, predationes agebat.

Iuuene qui morarum fastidiebat tarditatem, condicta denuo die a suis exquirente, quenam uoluntas seu deliberatio patris esset, ac respondentibus se nuntium misisse quidem, minime uero esse reuersum:  tum acerrimo luctu ille estuans et mente captus horrendo cepit modo agitari, seipsum discindere, manus brachiaque dentibus appetere, ad sancti uelle feretrum prorumpere. uerum ligatus a ministris penes remotiora continebatur, diuulgato, quoniam egrotaret. Sed nullam eo admittente quietem, imo que sola sibi libera remansissent labia, linguamque morsibus lacerante, idque inter inconditas crebrius uoces perstrepente: Querite consilium, querite, sui merore et anxietate circumfusi statuere Rainaldum fratrem eius tam tristis nuntium rei apud patrem fieri; fortasse presentis aspectu, absentis alterius filii traheretur affectu, paruipenderetque alienam hereditatem, ob quam tam gratum amitteret heredem.

 At cum adolescenti processuro electissimum uellent equum exhibere, itatenus bestia neque ictibus urgeri, neque hortantium potuit uocibus moueri, ut fixo gradu in simulacrum putaretur obriguisse. Qua scilicet difficultate facta accessit experimento etiam artis industria. Nam ipsius equi uelauere oculos, agebantque, quatenus uel sic procederet. Quia uero non est consilium, non est conatus contra Dominum, herente illo astus solertiaque exinanita est hominum. Ita ergo adolescentis iter impeditum.

Possessor autem equi molestissime habens tanti se usu uehiculi destitutum, ne deficiens quoque in mortem conspexisset, sequenti die armigero iussit, si quo posset pacto aquatum illum producere, et  alicui saltem aduersariorum attribuere. Quod ultroneum statim minantis sequens arbitrium a montis est supercilio ad aquam deductum. Unusque militum mox ascendit transductum, et bello habile, et cursu probauit prestantissimum.



CAPUT III.

Igitur coniicere castrenses poterant, sese diuinitus impediri atque superiori bestie repugnantia suam rebellionem pertinaciamque coargui. Nec minus porro in eis quam in iuuenibus illis notam fecit sanctus uirtutem suam, qui post furoris quidem contentionumque iurgia plerumque tanta aduersum semetipsos armabantur insania, uti alterutros gladiis appeterent.

Horroris quoque ac terribilis cuiusdam pauoris  tetra super eos caligo incubuerat. Sicut enim postmodum fatebantur ipsi, singularem tunc in eis animaduertisse miseriam fuit, cum exteriori non solum obsidionis uallarentur angustia, uerum, grauius quo nichil esset, intestino discordie malo sua lacerarent mutuo uiscera. Quo contra dum captiuus quidam, qui plurimum iam tempus illic fecerat in compedibus, uirtutem martyris inuocasset, ex edito se turris loco deorsum mittens quamlibet deuolutus per asperrima sit precipitia, non solum lesionis tantum nil pertulit, quinimo uincula, quibus stringebatur, superno soluta beneficio ab eodem sunt ante feretrum deportata, et in argumentum tante uirtutis appensa. Etenim fides ac deuotio merentur gratiam; perfidia et presumptio incurrunt offensam.



CAPUT Iu.


Aedificabatur interea grandi opere machina, que plurimam polliceretur spem aduersarios opprimendi, quam scilicet manus artificis uolubilem construebat solidissimis subter rotis quatuor insertis. Desuper uero stationem, que dimicantes contineret, crudis diligenter boum tergoribus uestiebat, quo tali obstaculo missilia hostium impacta frustrarentur. Locus quoque, per quem illa trahi placuerat, nemore expediebatur, ubi complanato ad montem accessu aduersum munitionem ipsius tuentem montis fastigia, applicari debuisset, quam dum milites loricati admodum mille quingenti adnisu spectabili traherent, ruptis subito funibus humi concidere, talique sunt illusi infortunio.

 Quin et ligneum parabatur instrumentum, quod super Simoin trahendum, obseruantibusque intus balistis, ne obsessi aquam haurire descenderent, esset inhibiturum, nec non sagittariis e castro iaculantibus obiiciendum. Sed cum deflueret tempus, in exstruendo tedere populum cepit morarum, presertim dum et profusior intemperantia priorem abundantiam graui exclusisset uictualium inopia, grauemque gigneret continuus imber intemperiem.

Porro et milites, qui quolibet illustri facto suam emittere industriam cuperent, contra principes iam causari super rerum dilatione, et quod nichil agere preclarum iuberentur. Sed uirtus profecto diuina suo reseruabat martyri triumphales titulos. Sic  namque cuncta sapientium ingenia, sic cuncte consultationes fluctuabant, ut, quod deliberatum uesperi esset, postero mane uix aliquando agi placuisset.  Huc etiam accedebat, quod Rainaldus comes plurimas contrahere copias, instanterque moliri bellum ferebatur.



LIBELLUS QUARTUS.



CAPUT PRIMUM.


Cum se igitur plurimi subducerent, tedio alii, alii uictus indigentia exhausti, decreuere primores machinarum ulterius non prestolari consummationem, quin potius totis in commune uiribus aduersum predia hostium congressus experiri.

 Ad quintum decimum itaque Kalendarum Octobrium, qui dies glorioso splendescit natalitio beati Lamberti, ut se in expeditione quisque pararet, edictum est in castris. Nam eo magis die uirtus sancti sperabatur adfutura preliatoribus suis. Tum uero exercitu peditum, qui centenorum estimabatur millium exceptis equitibus, quorum tria essent millia, certatim ad assultus concurrente, infinita lignorum, ramorumque a siluis congeries aduehebatur. Qua sub ipsa munitione aggesta, ignibus admotis nitebantur suscitare incendia. Sed uento uehementi ex aduerso aspirante iniuria fumi simulque flammarum globis oppugnantes affecti absistere cogebantur. Ita nichil eo conatu profecerant.

 uerumtamen ibi quoque tunc operata est manus martyris. Quanquam enim inconsultius plurimi pugnarent, ac nudo corpore, et obuiis pectoribus fuerint hostibus expositi, nullus tamen fuit, qui se illo quereretur fuisse assultu grauatum. Ac militaris summopere cohors communita ferro per abrupta montis reptabundo uix gradu conscendit, atque inter duas munitiones, quas ante maius castrum comes exstruxerat Rainaldus, constitit. Que profecto res non minimam foret hostibus necessitatem allatura egrediendi uel ingrediendi facultate interclusa. Tanto autem dissensionis furore miseros ille dies induerat, ut sue defensionis ac salutis immemores ferali potius inuicem rabie baccharentur. Sensu etenim fere induitur, qui Deo repugnare nititur. uerum iam  hespero diem claudente descendit exercitus de monte, militibus duntaxat loricatis studio acriori urgentibus inclusos.



CAPUT II.

uenit tunc in castra Heinricus comes Salmiensis, ex sorore ortus Rainaldi comitis. Hic ab episcopo et principibus petitis atque impetratis induciis collocuturus nepoti suo Ugoni, quem esse inequalem audierat, et tam illos quam ceteros ad deditionem hortaturus in castrum successit.

Ea nox tetre caliginis situ inhorruit inclementia nimborum pugnacique austro, placida serenitatis celo quiete eiecta. Discussit castra seuiens procella, et affecit inundatio; sed laudabilis sufferentie exercitus scutum obiecit incommodo. At milites, qui  pernoctabant in monte, hic quidem nec aliquam intemperiem, nec armorum pertulere onera, eo quod gloriosa sui patroni protectio illis in securitatem et in absconsionem fuerit a turbine et a pluuia. Comes denique, uiso iuuenis tam exitiali malo, diuinam esse ultionem animaduertit, compunctusque in lacrymas,  ut simile cauerent, reliquos admonuit. Unius etenim plagam pluribus debere fieri cautelam.

Accepta proinde ab uniuersis sponsione, quod nisi intra dies septem a Domino suo illis subueniretur, se et castrum dederent, quatenus idem Ugo ad feretrum martyris efferretur, et ab episcopo solueretur excommunicatione, et eorum que in sanctum deliquisset, ueniam mereretur, obtinuit. uerumtamen talis interiecta pactio est, ut quousque fieret deditio, ipse iuuenis apud episcopum obses detineretur. Quin et frater illius Rainaldus, qui ne fieret deditio pertinaciter restiterat, graui confectus dolore membrorum, ad feretrum perducitur, sancto satisfacit, uoto se obligat, quod res eius nulla ulterius  temeraret peruasione, dummodo imminens euadere periculum meruisset.



CAPUT III.

Nonnulli etiam aduersariorum, alii alio ultionis modo multati sunt, ne quis leue estimaret manus mittere in Sanctum Domini.

Interea Ugo cruciatuum longo angore consumptus, multumque martyris nomen inclamitans diem clausit extremum sane per hoc insinuans, quo indignante compulsus sit ad exitum.

Ad cuius scilicet patrem comes prefatus maturato proficiscitur; superne indignationis iram, primogeniti mortem, alterius incommoditatem, suorum miserias exponit attonito, suadetque sibi tandem ac suis consulat. Cum res enim tam in arcto sint, cedendum  esse, et debere dimitti quod nequeat retineri. Itaque perpendens barbarus ille, quia uelle Diuinitati repugnare conatus esset humanos excedere, malorum uiolentia extorsus in deditionem consensit anno a peruasione duodecimo. O diem triumphalem! Tunc plane sicut sol in ortu suo rutilat, ita martyris nomen effulsit magnificentia, qui de celo contra hostes dimicans, quod penitus non potuissent humane uires, diuine uirtutis hoc peregit potentia.

Eiectis igitur e castro aduersariis XI Kal. Octobris intromissum est splendido cum triumpho feretrum uenerabile et in medio ecclesie locatum, que camerato transuoluta opere decentis structure reddit aspectum. Hec sancti Baptiste Ioannis sacrata est ad titulum, quem Lambertus splendide imitatus  eque occubuerat propter iustitie et castitatis testimonium. Dicebantur itaque laudes Deo secundum multitudinem magnitudis eius; preconia martyri,  quoniam humiliasset sicut uulneratum superbum, et in uirtute brachii sui dispersisset inimicos suos.



LIBELLUS QUINTUS.



CAPUT PRIMUM.


Triumphatis hostibus postquam noster fortis armatus sua recepisset, omniaque illius iam in pace disponerentur, suam repetere Leodium placuit. Unde celebratis post biduum mature missarum solemniis, feretrum plaustro superpositum ad oppidum Deonantum est subuectum; inde Namurcum petitur. Illic puero septenni ceco a natiuitate uidendi per  martyrem usus prouenit. Apud Andetennam quoque clericus acerba corporis ualetudine exhaustus ab ipso pene mortis hiatu ad uitam retractus est et salutem. Nec Hoiense oppidum tam medicabilis gratia preteriit. Ibi contracto, quem nunquam ambulasse testarentur parentes, noui gressus officia indulsit.

Iam porro ubi feretrum nauigio Leodium peraccessit, triumphali coronata gaudio tota se in occursum ciuitas effudit, plausibilibusque canticis, ac festis ordinibus duci emerito pompe morem pretulit. Exceptumque in portu Sancti Iacobi a monachis et clericis ecclesiastico cultu, atque per insule monasteria deportatum, redditisque canora modulatione hymnis, ad maiorem denuo est ecclesiam relatum.  Corpus deinde beati martyris ab altari S. Crucis, penes quod repositum fuerat, leuatum est, decentique illatum feretro, in medio ecclesie debitis asseruabatur obsequiis. Nec superne destitit pietatis munificentia, que ad probanda illius merita iterare sit dignata salutis opera. Nempe dum quidam languidus, quem totum possideret egritudo, ad eius martyrium deferretur uehiculo, gratia sanitatis illius fidei occurrente in itineris medio antiquo decem est leprosorum saluatus exemplo, qui dum irent ostendere se sacerdotibus, iubente Domino, priusquam peruenissent, mundati sunt ab lepre incommodo. Exsiliuit ergo, stetit, et ambulabat ille homo, et omnis plebs, ut uidit, dedit laudem Deo.

 Quemdam quoque captiuum quem in uincula arctamque custodiam barbaries coniecerat hostium, se inuocantem exaudiuit, ut eriperet pii martyris meritum. Nam subito dissiluere, quibus uinciebatur, boie, sicque indepta fugiendi opportunitate, ut suum honorificaret liberatorem, easdem pro uirtutis indicio ad ecclesiam detulit cum gratiarum actione. Sed sanctorum uera beatitudo signorum non eget testimonio. Quocirca uanum estimo his superaddere plura, cum prorsus pateat indubitate, infinitaque astipulentur documenta, sancto martyri apud Deum nichil esse impossibile. uerum acta hec Dominice Incarnationis anno 1141, indictione Iu, regnante Romanis Cunrado secundo, anno regni  eius quarto, episcopatus autem domni Alberonis secundi quinto. Laudes meritorum ipsius et mirabilium, que fecit, preconia posteris mittent seculis, ut omnis cognoscat generatio.



CAPUT II.

Preterea dum filii hominum irritarent in uanitatibus suis Dominum, abutendo maxime immoderatis cultibus et lasciua superfluitate uestium, et  ipse in uirga et uerberibus uisitaret iniquitates et peccata eorum, ita ut in quibusdam mundi partibus interdum ipsa hominum corpora illesis uestibus, interdum ipse uestes igne inuisibili arderent intactis corporibus, plage tam horrifice pauens urbs Leodiensis potissimo duxit remedio preoccupare faciem Domini in confessione, penitentia et litaniis.

Quapropter etiam uisum est ut beati Lamberti corpus per loca sua deberet uicosque deportari, quatenus tanti patroni merito et sanctificatione tueri, conseruari meruisset. Id magno affectu et celebri deuotione monachorum, clericorum, ac popularis frequentie actum est. uerum, quod sine gemitu et dolore non dixerim, quidam laicorum se  ingerentes, ac feretrum deportatione indebita temerantes martyris potius exacerbauere iram, quam commeruere gratiam. Nam presumptio magis est quam religio ab indignis sancta contingi. Sinistris euestigio rebus hoc probatum est.

Etenim ciuitatem casuale corripiens incendium, cum per eadem maxime loca, quibus fuerat portatum, totis se laxasset habenis, non preclaras domos tantum, infinitasque supellectiles, uerum ecclesias quoque, menia, seu turres aut est depastum penitus aut non mediocri demolitum iactura. Nec eualuit ad obsistendum conatus aliquis uel opera, quin uoracibus flammis subsideret urbis pars maxima et uenustissima. Sed equidem, uti postea comperimus, sine diuina hoc ultione non accidit, dum flagitia  inhabitantium pessima ignes tam ualidos accendissent, quod non solum proxima, sed etiam longinqua halitu ipso scintillisque minimis inflammarent.

Memorabile uero quiddam interfulsit, quia matrone cuiusdam habitaculum quamuis esset ligneum, tamen euasit discrimen. Ardebant undique grandes ac murate domus; habitaculum illud sinuamina flammarum horrendo circumdabant camino, sed durabat illesum. Quin et sancti Georgii martyris contiguam prorsus ecclesiam absumpsit incendium; illius habitaculi aridam ac pene cariosam parietum fabricam innocui allambebant uapores, quorum tanta uis esset, ut saxa quoque dissolueret. Sed  enim piorum plura sunt bona, que homines lateant, Deo manifesta sunt. Proinde credendum est, quod pia conuersatio mulieris hoc meruerit, ut circa illam prisci nouaretur seculi miraculum, quo tres pueros nil penitus lesit, imo clarificauit fornax Chaldeorum.

Coniiciebant tamen plurimi, sanctum illi Bartholomeum presidio adfuisse, cui summopere deuota existeret, ad cuius quoque ecclesiam ante aliquot dies pallium obtulisset. Nec equidem minus reticendum, quod ignis, cum ad quamdam eiusdem apostoli officinam circumquaque tempestatis instar seuiendo peruenisset, repente conciderit. Attollebantur interdum cumuli flammarum uelut indignantes ibi subsistere, et edificium inuadere certabant;  sed in semet relabebantur, sed minuebantur. Nam gloriosus ille suspendentis aquas filius meritorum eos fluentis restinguebat; nec ibi ius periculum habuit, ubi se patronum Bartholomeus exhibuit.

Frequentes preterea motus ac turbe, et ab sicariis Arduennensibus furtiue aggressiones et cedes, aliaque passim nostre ciuitati incommoda tunc obtigere. Quod scilicet hominum genus, cum se potissimum latibulis tueatur siluarum, impunitatemque difficultatibus aucupetur uiarum, plurimum nonnunquam nocere, non facile uero circumueniri aut opprimi potest.



CAPUT III.

 Elapsis post hec duobus fere annis, uenerabile martyris corpus in crypta, sub altari S. Trinitatis, ingenti cum gloria et honore XIu Kal. Ianuarias est relocatum, per hoc scilicet temporis spatium tum feretro quam secretario eodem, auro ac gemmis, tum et lapideis extrorsum tabulatis, superiorum triumphum operosa representantibus sculptura, preclare adornatis. Sancitum insuper episcopali est auctoritate, idipsum Ecclesia Leodiensi probante, ut Iu Kalendarum Maiarum eiusdem triumphi, necnon et translationis  solemnis in posterum agatur memoria, quoniam IX Kal. Ianuarii ipsa primitus translatio facta, eo die propter Dominici Natalis uigiliam debita non posset celebrari  honorificentia. Que nimirum qualiter a sancto sit Huberto diuina olim admonitione peracta, quot et quantis uirtutum signis tunc mirificauerit Dominus sanctum suum, quia reperitur a multis multimode conscriptum, uisum mee est paruitati inde habere silentium. Attexere uero opportunum reor, qualiter anno quoque ab Incarnatione Dominica 1153, uirtus martyris erga suos Leodienses claruerit.  Nam dare operam sanctorum laudibus clare sedulitatis est; nec carebit premio deuotus laudator, si eius, quem laudat, sedulus fiat imitator.

Inter Heinricum episcopum, qui suprascripto successerat, Alberoni, et comitem Namurcensem Heinricum graues inimicitie a factiosis sunt hominibus conflate, ita ut plurimorum infligerent sibi damnorum incommoda direptionibus atque concremationibus uillarum seu ecclesiarum, et hominum utrinque cedibus seuirent. Ad postremum decernere bello comes non est ueritus, equitumque collecta peditumque manu Andetennam accessit, uillam penes Mosam fluuium sitam, contra quem processit episcopus, licet equitum minore numero. Leodienses enim Hoiensesque ciues dum classe processissent,  metuens episcopus ne aduersariorum illos equitatus incursaret, sequi non distulit. Ea preuentus necessitate equestres aggregare copias minus occurrerat. Sed procul dubio Christus martyrem suum hoc etiam destinarat triumpho glorificare.

Kalendas siquidem Februarias cum armate in pugnam acies concurrissent, tanto repente pars hostium stupore alligata est ut se imbellem ipsa stuperet, etiam ipsis quodammodo telis ad feriendum tardioribus. Primi ergo et electi eorum equites deiecti et capti sunt, fuge ceteri consuluere, et quibus nonnulli uel sauciati uel comprehensi. Pedites aut concidere ferro, aut funibus abstracti sunt, nisi quos pedum saluauit uelocitas. Efferimur ergo  Ecclesie glorioso successu, neque dubitamus accidisse quasi miraculum a Deo. Etenim dum aduersariis nec uirium copia, nec armorum defuerit experientia, adeo ut securi uictorie funes quoque quibus abstraherent uictos deportarint, ne unus tamen ecclesiasticorum aut uulneratus aut captus est.

Igitur uictores quia parcerent uictis, et maxime quia celebritas instaret sancte Dei Genitricis, omissa fugientium insecutione, triumphali cum tripudio in sua regressi sunt. Sic Moab ille, cuius audiuit Ecclesia superbiam, quod superbus sit ualde, fractus quidem est armis, sed non fractus animis, quoniam superbia eius et arrogantia eius, et indignatio eius, plus quam fortitudo eius.

 Tu porro humilis, gloriose, tu martyr uictoriose, cui floribus gratiarum et laudum scripti huius coronam qualemcunque texui, omnia tuis supplicibus aduersantia inuicte manu miserationis exclude, uultuque respiciens sereno uide et uisita uineam Leodiensis Ecclesie, tuoque irrigatam sanguine et fecundatam corpore sub umbra alarum tuarum ab impiis atque affligentibus eternaliter protege.





uITA EURACLI LEODIENSIS EPISCOPI QUADRAGESIMI QUINTI AUCTORE REINERO.




INCIPIT PROLOGUS.

 Quantum honorificentie, quantum gratitudinis Euraclo, gloriosi memorialis episcopo, Ecclesia Leodiensis debeat, opere pretium est recolere scripto, quam scilicet moribus, doctrinis, basilicarum structuris tantopere excoluit, in hac Domini uinea uere operarius solers atque industrius. Propterea mercedis eterne non est fraudatus denario. Fidelis est enim et uerax, cum quo conuenit eodem ex denario uinee Dominus, qui reddat unicuique secundum opera eius.

Euracli utique gesta quoniam fuere preclara, fuerant et preclaro digna scriptore, qui peritia dictionis bone secundum Prophetam diceret iusto, quoniam bene, quoniam fructum adinuentionum suarum comedet. Dixerunt et quidam scriptores  aliquid de illo, sed minus bene, quia minus diligenter aut plenarie. Sparsim igitur dicta exegit quorumdam fratrum beneuola simulque importuna  petitio, ut in unum colligerem, et diligentiore stylo facerem ex pluribus scriptis unam scriptionem, quemadmodum feceram in describendo uitam S. Wolbodonis Leodiensium item episcopi.

uerum exilis ego ingenii ac nullius scientie conscius excusaui et reluctatus sum diutius, intra me illud uersans peticum:

Sumite materiam uestris qui scribitis equam
uiribus, et uersate diu quid ferre recusent,
Quid ualeant humeri. 
Quoniam uero caritas secundum Apostolum benigna est, nec querit que sua sunt, sed que aliorum, et omnia sustinet, quanquam supra uires meas perpenderem esse negotium, tamen parui  tandem petentibus, malens imperitie notam subire quam beneuolentie fratrum non obedire.



INCIPIT uITA.



CAPUT PRIMUM.


Egregium Leodiensis Ecclesie decus, claro Saxonum Euraclus sanguine fuit oriundus. Ipse apud Coloniam Agrippinensem ad litterarum dispositus  rudimenta, tantam postmodum in diuinis eque et humanis assecutus est scientiam, ut summis par esse philosophis iure censeretur, presertim cum uenustatem corporis mores etiam inaurarent splendidi, et iuxta Salomonem in facie prudentis luceret sapientia.

uerone autem Cisalpine, quam uulgo Bonnam dicunt, magisterio preditus scholarum, mira benignitate tam suos scholares quam uniuersos studii ad se causa confluentes erudiebat, et sese contemperans quibusque et acclinans his solidum quidem doctrine cibum, illis lacteam quasi maternis prebebat ex uberibus alimoniam. Flaccus Rebius Minutio Rutilio conscholastico suo Donatum describens grammaticum, super quauis ratione, inquit,  consultus dicebat breuiter omnia et furibunde, ita ut nec a discipulis auderet interrogari. Quocirca  furore dum sepius perstreperet, obscenisque esset tam membris quam moribus, ordine senatorum et curia pulsus est, dum senatoris antea meruisset pileum propter grammatice artis magisterium.  Rebium ergo dixisse existimes: Sic Donatum decuit scientia, quemadmodum si auribus suis coaptetur inauris aurea. uerum minime talis noster Euraclus, qui non exspectabat interrogari, sed insistebat, quo interrogaretur, non fastidiens, non lassescens, quantumcunque, aut quotiescunque quidlibet ab eo quereretur. Adeo profectui studebat aliorum, nec habebat repositam in sudario desidie pecuniam domini sui, imo expendebat eam liberaliter in usuram celestis gratie, pigros ac desides in studia excitans illo Salomonis prouerbio: Qui operatur terram suam satiabitur panibus; qui autem sectatur otium stultissimus est . Itidemque illos iucundissime ingerebat satyrici uersiculos:

 Ut iugulent homines surgunt de nocte latrones:
Ut teipsum serues, non expergisceris? At qui
 Si noles sanus, curres hydropicus, et ni
Posces ante diem librum cum lumine, si non
Intendes animum studiis et rebus honestis,
Inuidia uel amore uigil torquebere. 



CAPUT II.

Fidei ergo firmitate et operum nitore uir eruditus erat, ut scriptum est: Quasi uas auri solidum omni lapide pretioso adornatum . Quem licet inuitum ac renitentem ueronensis Ecclesia sibi prefecit prepositum, experiebaturque in illius ministerio, quante strenuitatis, quante esset fidelitatis, ut iure diceret illud Isaac patriarche: Ecce odor filii mei, sicut odor agri pleni, cui benedixit Dominus , dum offerret fructum bonum, quod fuerat in illo bene seminatum.

 Dictum itaque illi est a Domino: Euge serue bone et fidelis, quia super pauca fuisti fidelis supra multa te constituam . Decedente etenim uita Baldrico Leodiensium episcopo huius nominis primo, in electionem Euracli atque substitutionem clerus ac populus felici studio, summaque animatus est concordia fauente et adnitente Coloniorum archiepiscopo Brunone, qui et illum egregie sibi compertum solemni benedictione sacrauit in episcopum, exsultans in gaudio, lucernam talem poni super Ecclesie Leodiensis candelabrum.

Religione igitur et doctrinis Euraclus lucebat omnibus, qui in domo Dei erant, adeo ut scholas etiam per claustra urbis monasterialia institueret,  docendisque pueris prouideret magistros, sufficientia illis stipendia et annuos redditus assignans. Litterarum quoque studia tanto feruore prosequebatur, quod nulle illum occupationes retraherent, quin sepius scholas adiret, artiumque disciplinas scholaribus pro cuiusque ingenio et captu insinuaret. uerum si aut in expeditionem, aut in aliqua regni negotia euocatum contingeret diutius remorari, quos reliquerat, scholarum magistros, prouocabat strenue ad studiorum palestram mittendo scripta uel hilari prosa, uel dulci metro composita. Namque et ab Italicis et Calabricis partibus signa sequens imperialia, non omisit interdum scribere. Nec abstitit intentione tam laudabili, quousque multa fructificaret in multis scientia, cum quibus  uidelicet iam conferebat de rebus mysticis atque per hortos Scripturarum spatiando fruebatur cum illis de pomis, ut ita dixerim, fructuum solis ac lune, id est de sacramentis et dogmatibus Christi et Ecclesie, de pomis etiam collium eternorum, id est de actibus et eloquiis Patrum catholicorum.



CAPUT III.

Euracli summopere amplectebatur industriam Bruno, de quo premissum est, Coloniensis archiepiscopus, et archidux Lotharingie, qui ut summe nobilitatis, ita et summe religionis ac prudentie ornabatur gloria. Hic cum fratre suo imperatore, scilicet Ottone, regni, seu imperii potenter ac industrie moderabatur gubernacula; nec secularibus  adeo distrahebatur curis, ut non preponeret, que essent ecclesiastice prouectionis. Inter cetera enim que fecit magnifica, cenobium quoque Sancti Pantaleonis penes Coloniam exstruxit, monachos in eo abbatemque instituit, locum thesauro et redditibus ditauit amplissime.

Huius studium emulatus Dei emulatione noster Euraclus  duo in hac urbe monasteria condidit: unum Sancti Pauli, alterum honori et titulo dedicans Sancti Martini, nec non per unumquodque triginta canonicos deputans. Ac licet sepenumero premeretur tanquam uua dulcis aduersitatum torculari, militantibus quibusdam uillas seu bona episcopii usurpantibus; sibi tamen in eisdem monasteriis seruientibus  uberes decimarum ac prediorum redditus acquisiuit, et chartulari munimine firmauit possidendos perpetue; mallebatque penuriam rei familiaris nonnunquam perpeti quam pauperibus non tribuere, aut eis, quos aggregasset Deo, necessaria deesse.

Sicut denique in Zacaria legitur de Iesu sacerdote magno, quoniam Satan stabat a dextris eius, ut aduersaretur ei; sic aliquoties per suos etiam ciues Euraclo aduersatus est, eatenus, quod uice quadam cellaria ipsius uinaria in monte Sancti Martini sita, tanquam filii Belial, id est absque iugo, ter effregerint rubeosque Wormatiensis uini riuos in subterfluentem Mosam per prona diffuderint. Sed, quoniam scriptum est: Doctrina uiri  per patientiam noscitur . Et: melior est uir patiens uiro forte, et qui dominatur animo suo, expugnatore urbium , cum retribuere posset mala pro malis; satagebat tamen in bono semper uincere malum, ac multo magis ignoscere, quam ultionem exigere. Sic ergo secundum Osee prophetam memoriale eius sicut uinum Libani, ut quia Libanus candidatio interpretatur, celesti niteat candidatu, et uino letitie fruatur perpetue. Asiis autem Thebanis patiens habitus sit Socrates quoque philosophus, quem dum aliquando Xantippe illius uxor procellis urgeret conuitiorum, tonitruans hominem esse fedissimum, recalua fronte, simiis naribus, pilosis humeris, cruribus repandis, ac superiore staret loco, deorsum stantem perfudit  urine grandi stillicidio. Ille a uestibus, capillis et barba imbrem putidum decutiens: Satis noueram, ait, post tonitrua solere pluuias sequi, nec egueram tali hac inundatione doceri. Hoc duntaxat philosophus responso duxerit sue satisfactum iniurie.



CAPUT Iu.

Euraclus preterea referre solitus erat quod, dum aliquando in castris esset cum Ottone imperatore, qui aduersum Grecos occupauerat Calabriam, subita solis obscuratio, et horribile factum sit deliquium, nocturnas exercitus tenebras et chaos insolitum perhorruit, ac ueluti urgeret ultimus seculi dies, iudiciique tempus instaret, cepit pauitare. Magnanimes heroas timidarum instar damularum  uidisses diffugere. Quidam in uasa certatim uinaria irrumpere, quidam in cistas profugere, alii sub carris, in specubus alii latitare. Heu que turbatio, que tunc trepidatio erit, quando, ut predixit Dominus: Erunt signa in sole et luna et stellis, et in terris pressura gentium pre confusione sonitus maris et fluctuum, arescentibus hominibus pre timore et exspectatione, que superuenient uniuerso orbi. Nam uirtutes celorum mouebuntur ; siue, ut in Apocalypsi legitur: Quando celum recedet sicut liber inuolutus, et omnis mons et insule de locis suis mouebuntur, quando reges terre et principes, et tribuni, et diuites, et fortes, et omnis seruus et liber abscondent se in speluncis et petris montium, et dicent montibus et petris: Cadite super nos et abscondite  nos a facie sedentis super thronum, et a facie Agni, quoniam uenit dies magnus ire ipsorum, et quis poterit stare? 

Ut uero intermissa repetam, Euraclus discipline haud ignarus astronomice, mansit intrepidus, atque singulos circuiens feminee arguebat diffidentie, qui trepidarent timore ubi non erat timor, fieri namque aliquando tamen naturaliter solis decessum. uiderent post paululum cuncta nitescere, que frustra tunc pauitabant nigrescere. Quorum si tam degeneres animos, si pectora tam meticulosa perciperent hostes, quorum in medio erant, qui gloriose ceteros solebant uincere, ignominiose uicti, cedi, et rapine iidem ipsi forent hostibus. Nec uero diutina intercessit mora, cum paulatim  renasci lux cepit, ac Phebee lampadis integer candor era rursum perfudit et terras. Ceperunt milites tanquam formice a cauernulis emergentes suam inuicem ignauiam increpitare, et ludibundis plausibus sue exstasis ridere defectionem.

Euracli predicatur scientia qui abstrusas etiam rerum causas norit perspicere. Certum est autem Plinio, Macrobio, Calcidio, aliisque pluribus tam astrologis quam compotistis auctoribus, quod quotiescunque luna eclipticam attingit lineam, si eadem hora congressionis eius cum sole, qui circa ipsam semper cursitat, lineam conuenerit, interuentu et obiectu ipsius solaris nobis defectus luminis contingat; uel si plena tunc diametro a sole destiterit, illam terrene molis umbram incurrere et terre oppositione  ab aspectu solis prohiberi, et ideo eclipsin necessario pati.



CAPUT u

Igitur super speculam Domini Euraclus stabat iugiter per diem, et super custodiam suam stabat totis noctibus, ipse litteratus, ipse, ut ait Isaias, uerba legis ponderans et doctor paruulorum, qui doceret subiectos, quidquid iustitie, quidquid uite et salutis esset perpetue. Ipse inter cetera disciplinarum instituit, ut in Aduentu Domini, et a Septuagesima usque in Pascha clerus pulla ueste, nigris scilicet cappis, amiciatur, eo quod niger color penitentie et afflictioni, quam albus magis conueniat, procul dubio intendens ut filii Ecclesie in exteriori  quoque habitu hoc pretenderent, quod de Christo in Canticis canticorum dixit Ecclesia: Come eius sicut elate palmarum, nigre quasi coruus . Come siquidem Christi sunt fideles eidem suo capiti adherentes, qui propterea elatis palmarum, id est spatulis sese in altum eleuantibus assimilantur, quod fide et operibus tendunt in superna, quatenus dicant cum Apostolo: Nostra conuersatio in celis est . Coruorum denique pulli dum plumescunt, albi sunt, et quia parentibus sunt dissimiles, negliguntur ab eis ac minime pascuntur. Qui tamen coacti fame halitu suo naturaliter ferente muscas attrahunt, que circa eorum rostra glomerate glutiuntur ab eis. Hinc et inter cetera laudum Dei Psalmista: Qui dat, inquit, iumentis  escam ipsorum, et pullis coruorum inuocantibus eum . Qui scilicet postquam nigrescere ceperint, propter plumarum similitudinem amplius et amanter a parentibus et aluntur. Come igitur Christi nigre quasi coruus, dum fideles denigrari, hoc est nullis refugiunt affici tribulationum pressuris propter Christum, cuius nigredini, cuius passioni compatiens Isaias: Et uidimus eum, inquit, et non erat species ei neque decor, despecto et nouissimo uirorum, uiro dolorum et scienti infirmitates . Ideo come tales firmiore amoris radice Dominico plantantur in capite. Tales, inquam, pulli ora sua Deum inuocando aperientes, bonique odoris attrahentes spiritum non muscis, hoc est uitiis, sed Christi et Ecclesie pascuntur nunc sacramentis,  eternalibus posthac pascendi bonis, ut scriptum est in Propheta: In pascuis uberrimis pascam eos, et in montibus excelsis erunt pascua eorum, ibi requiescent in herbis uirentibus, et in pascuis pinguibus pascentur ; dicente et Dauide: Parasti in conspectu meo mensam aduersus eos, qui tribulant me .

Nec uero ineptum sit adnectere, quod nichil in cadaueribus magis quam oculos coruus appetat, quod tangere uidetur illa etiam Salomonis parabola: Oculum, qui subsannat patrem et despicit partum matris sue effodiant eum corui de torrentibus, et comedant illum filii aquile . Pseudomagistri, sidera, ut scripsit Iudas apostolus, errantia, quibus procella tenebrarum in eternum reseruata  est, dum diuina reprehendunt iudicia; Patrem subsannant luminis, heretici, inquam, nebule sine aqua, illa scilicet, de qua Dominus: Qui biberit aquam, inquit, quam ego dabo ei, fiet in eo fons aque salientis in uitam eternam , dum fidem, seu predicationem derident Ecclesie, partum matris despiciunt; quia, dicente Ioanne: Ex nobis prodierunt, sed non erant ex nobis . De Ecclesia prodeunt, qui contra eam loquuntur. Cui pro erroneis sunt dolores ut parturientis, quatenus gemat cum Paulo: Filii mei, quos iterum parturio, donec formetur in uobis Christus . Sed perfidam horum intentionem dum Catholici, Scripturarum uiuentibus aquis immorantes  disceptando atque arguendo reuincunt, quasi oculum nequam corui de torrentibus effodiunt, et filii aquile comedunt. Sancti et quidem appellantur corui, quia nigredinem in se confitentur peccati; filii uero aquile, quia illius uiuifico sunt renati fonte, qui tanquam aquila uolauit ad celum longe ultra solem humano radiant in corpore. Qui degeneres nimirum filios reiecit, uelut aquila pullos, qui a radio solis cecutientes reflectunt oculos.

uerum Euraclo erant oculi sicut columbe super riuulos aquarum, que lacte sunt lote, et resident iuxta fluenta plenissima, qui columbina simplicitate Scripturis assidue ueritatis immorabatur, per quas spiritualis caueret insidias accipitricis, hoc est spiritus mendacii, deuitans, ut precipit Timotheo  Apostolus, profanas uocum nouitates et oppositiones falsi nominis scientie, quam quidam promittentes circa fidem exciderunt .



CAPUT uI.

Et quidem iam prouectus etate processerat in diebus multis; sed secundum Psalmistam, renouata est ut aquile iuuentus sua, que dum ex senectute suos caligare oculos senserit, et impediri uolatum, ad feruentissimum solis se ardorem exponit, et non solum totius corporis plumas, sed ipsas quoque alarum pennas, et egritudinem exurit oculorum, miroque effectu aciem inde uisus reparat, unde hominis solet obtundi et caligare aspectus. In fontem dehinc limpidissimum deuolat, et tertio sese immergit,  atque ita pristinam reformat sibi iuuentutem. Hac, inquam, similitudine Euraclus, cuius sitiret anima ad Deum fontem uiuum, qui haberet in solem iustitie intentos mentis oculos, deuotionis studio renouatus est quodammodo ac refloruit, ut quia in urbe iam exstruxerat, sicut premissum est, duo monasteria, tertium hoc in loco in gloriam sancte Trinitatis exstrueret.

Igitur fundamenta iecit, nec ueritus est sapiens architectus, quod locus infamis esset suspendiis latronum, pollutus sepe malignorum cedibus hominum, rapinis exosus predonum, qui propter silue circumiacentis tunc condensa sibi speluncas hic fecerant et latibula. Nec enim ignorabat quod  in Caluarie loco Sanctus sanctorum crucifixus sit, Rome Pantheon, et innumera quaquauersum per orbem demonum templa nonnunquam a sanctis  Patribus in ecclesias mutata sint et dedicata. Itaque certatim feruebat opus, iam aliquanta ex parte surrexerant a fundamento murorum parietes, cum interim episcopus differens maius altare, quod esset sancti Laurentii, minus fieri seorsum iussit ad titulum Sancti Sixti pape et martyris. Quod etiam dedicauit dotans nascentem ecclesiolam prediis quibusdam, que nunc usque possidemus.

Sed repente impedita est edificatio illa, manus cessauit artificum, quia Euraclus de medio factus est. Euocauit, inquam, ad se Christus uinee sue operarium, ut quoniam bene fuerat operatus, et portauerat pondus diei et estus, redderet illi mercedem suam, eterni scilicet refrigerii, et beate pausationis denarium. Opus itaque ceptum remansit  imperfectum, pupilla facta est absque patre quasi adhuc lactens ecclesiola, desolata sedit et nuda, donec Nothgerus, qui successerat episcopus, equari tandem parietes murorum, et tectum superponi fecit

Ad hunc Leo quidam episcopus ex nobilissimis Grecorum profugus uenit, qui pulsus a sede sua idcirco fuerat, quod incusaretur Ottoni secundo, dum idem imperator aduersum Grecos haberet castra, prodidisse Calabriam: quem et humane exceptum predictus antistes in hoc manere loco statuit, nec non de bonis que uenerabilis Euraclus delegauerat, cum suis habere stipendia. Qui tempore incolatus sui sobrie, et iuste, et pie uiuens exspectabat beatam spem et aduentum glorie magni Dei, a quo et  postmodum gloriose ab exsilio mundi eductus est, et ante altare S. Gereonis penes nos accepit sepulturam, non iam hospes et aduena, sed ciuis sanctorum, et tuus, o sancte Laurenti, domesticus

Euraclus denique pius paterfamilias et scriba doctus in regno celorum migrauit, a seculo Dominice Incarnationis anno 971, uI Kal. Nouembris, presidente sedi apostolice Ioanne a beato Petro apostolo 134, Ottonis primi tam regni quam imperii anno trigesimo quarto, sui autem presulatus XIII, digitoque Dei scriptus est in uita in Ierusalem, cuius uenerabile corpus digno exsequiarum cultu sepultum est in ecclesia Sancti Martini ante maius altare, choro utique illorum aggregati, de quibus ad Danielem  dictum est: Qui docti fuerint, fulgebunt quasi splendor firmamenti, et qui ad iustitiam erudiunt multos, quasi stelle in perpetuas eternitates. Amen 





uITA REGINARDI EPISCOPI LEODIENSIS QUINQUAGESIMI AUCTORE REINERO.




INCIPIT PROLOGUS.

 Iuxta Salomonis prouerbium: Pretiosi spiritus est uir eruditus . Sed ego licet sim ineruditus, ideoque nullius reuera pretii, tamen exigere a meipso precordiale et uotiuum habui, ut uirum describerem pretiosum, id est Reginardum uenerabilem episcopum, qui te, o sancte Laurenti, specialem sibi patronum eligens, in quo seruiatur perpetim Deo, ad tuum nomen tabernaculum, hanc scilicet ecclesiam, edificauit in terra, unde et celestis per te tabernaculi et Ecclesie supernorum creditur meruisse municipatum. Ipse, inquam, nobis sub protectione tui degentibus patrocinii, et a strepitu sequestratis rerum secularium factus est uelut in tabernaculum diei ab estu in securitatem, et absconsionem a turbine et a pluuia.

 Ad quem describendum etiam fratres quidam hortatu beneuolo, et iugi me precatu quasi pigrum ac desidem excitauerunt, importune obiectantes non minus gratitudinis, non minus obsequii me pro  patrefamilias debere nostro, cuius beneficiis educatus maxime essem a puero, quam sanctis presulibus Wolbodoni et Euraclo, quorum iam antea duobus libellis uitas descripsissem. uerum superuacanei respondebam esse laboris eos commendare uerbo, quos egregiorum clarificet lampas operum, ac si sole circumfusis facem quis preferat, accessuque luminum dici conetur claritudinem adiuuare.

Attamen pro uirtutum incitamento, profectuque uel legentium uel audientium iustum aliquem opere pretium est celebrare litteris, ut secundum prophetam memoria iusti sit cum laudibus. Nec enim post penitentie dignos fructus, Reginardo magis est imputandum, quod fecerit aliquando de mammona iniquitatis commercium, emendo scilicet episcopatum,  quam Mattheo apostolo et euangeliste, quod lucra sectando in sede publicani aliquando sederit ad teloneum.



INCIPIT uITA.



CAPUT PRIMUM.


In territorio Colonie Agrippinensis claro Reginardus genere ortus fuit, sed scholis apud Urbem traditus tam scientie quam uirtutum initiauit bonos processus. In maiore dehinc ecclesia canonicus est factus. Iamque adolescens ascensiones in corde suo secundum Psalmistam disponebat, subire scilicet gradus, per quos ad uidendum Deum deorum in Sion ascenditur. Hinc castimonie studebat, ceterisque bonis, atque, ut ait quidam, sincerum est nisi uas, quodcunque infundis, acescit, sobrio ac sincero pectori sacras lectiones ueluti diuinos instillabat fauos.

Iuuenis ergo industriam et maturitatis decus non  minimum amplectens uenerabilis archiepiscopus Heribertus, sibi adherere et suum esse collateralem uoluit, simul quod non solum spiritu, quin etiam carne suum gratularetur esse proximum, quem et ueronensi canonice prefecit prepositum per singula  ecclesiasticorum ordinum officia iam prouectum. Hanc ille solerter economiam ut fidelis et prudens seruus super Domini familiam constitutus administrabat, cautus in consiliis, equus in iudiciis, reddens Ecclesie ecclesiastica, seculo secularia, scilicet secundum Apostolum reddens omnibus debita. Nec munera super innocentem accipiebat, nec personam diuitis, ut opprimeret pauperem; illud attendens Salomonis: Abominatio est apud Deum pondus et pondus, et statera dolosa non est bona .

Defuncto interea uirdunensi episcopo clerus ac populus talem sibi uirum prefici concorditer insistebat. Sed etiam tunc Durandus Leodiensis episcopus  decessit uita, et Reginardus tentatione apprehensus humana  Leodiensem quam uirdunensem magis cathedram ambiuit. Adiit ergo imperatorem Cunradum, obtinuitque ab eo per pecuniam, quod  fuisset obtinendum a Deo per gratiam. Illum denique in episcopum sanctus sacrauit Heribertus. Et strenue quidem ac uigilanter pastoris agebat officium, quanquam ascenderit aliunde, nec intrauerit per ostium in ouile ouium.



CAPUT II.

Prouidentiam huius ecclesie tunc temporis agebat Poppo abbas Stabulensis ante quadriennium a sancto sibi episcopo Wolbodone iniunctam. De cuius statu uel profectu cum iam desperaret, eamdem curam Reginardo episcopo resignauit, uidelicet iam exactis 57 annis, ex quo primum ipsa fundari ecclesia cepisset ab Euraclo gloriose commendationis episcopo.

Interea noster quidam mansionarius, homo pauper  atque exilis, et nature simplicis, testabatur per nocturnas se uisiones mira quedam audire sepius et uidere, quoniam paruulis magna nonnunquam solet reuelare Deus, et cum simplicibus sermocinatio eius. uadens itaque per ciuitatem festis diebus uulgo referebat in publico monte sanctos Laurentium et Wolbodonem commune habere hospitium, totis eos noctibus suum disponere ac metiri habitaculum, et quoniam sibi uideretur angustum, condixisse, quod uetus dirui, et nouum et augustius deberet edificari; simul dum inquirentibus insinuaret, huc usque in longum, sic in latum, tanto in altum, suas ipsi lineas tetenderunt, tandiu hec stoliditati ac deliramento sunt deputata, donec subsequens probaret effectus uera.

 Architectos itaque nostros Laurentium et Wolbodonem architectum in se crediderim exhibuisse illum, qui apud Ezechielem funiculo uel calamo mensus est edificium ciuitatis super montem posite et uergentis ad austrum; pariter adfuisse et uirum, cuius secundum prophetam aspectus erat quasi species eris, quatenus sonora Dei laude hunc presignaret locum diuine laudi dedicandum, mentesque inhabitantium uero acclines austro, id est Spiritui sancto religionis odorifero halatu perflandas, frigido aquilone exturbato, quemadmodum in Canticis canticorum sponsa dicit: Surge aquilo et ueni auster; perfla hortum meum, et fluant aromata illius .

 Nam ueluti premissum est, postquam Stabulensis abbas in manum Reginardi episcopi huius loci remiserat prouidentiam, comes Herimannus prudentia et consilio, ut nobilitate uir clarissimus, qui frater erat Gozelonis Lothariensium et Mosellanorum ducis, episcopum interpellabat obnixius, quo eatenus pupille ac desolate misereretur Ecclesie, patremque illi et tutorem institueret; uirduni esse monachum sibi optime spectatum, qui religione et scientia tam preesse quam prodesse domui Dei posset. Episcopus se facturum gratanti animo respondit, dummodo ille adesset. At uero comes qui erga sanctum Laurentium mira et unica deuotione ferueret, quantocius deductum a uirduno Stephanum presentauit, 6 monachos secum commendabilis  uite habentem, quem et in abbatem, benedixit episcopus et huic loco prefecit.



CAPUT III.

Igitur a nostro tunc horto, id est Ecclesia sanctitatis atque uirtutum fluebant aromata, quia Christi bonus odor inhabitantes erat facti. Illorum, inquam, digiti myrrha pleni erant probatissima, dum amaritudinem passionis Iesu Christi, et crucis mortificationem in suis iugiter corporibus circumferrent et operibus, iuxta illud etiam, quod in Canticis canticorum sponsus ad sponsam dicit: Come capitis tui sicut purpura regis iuncta canalibus . Come siquidem cogitationes, caput mens, purpura regis passio rite intelligitur Christi omnia regentis. Purpura ergo iuncta est canalibus, hoc est fidelibus,  quorum uidelicet ad mentes, dum fide et amore Christi adherent passioni, confluunt aque uiue carismatum Spiritus sancti.

Licet itaque Stephanus et qui sub ipso erant fratres, affluerent in spiritualibus; admodum tamen bonis egebant carnalibus, scilicet uictu ac uestitu, eo quod locum penitus negligeret episcopus. Quocirca et idem Pater se quasi exsulem merebat et desolatum, atque pro filiorum indigentia quam pro sua magis anxiabatur, proinde ut essent illi dolores ut parturientis. Sed iuxta quod ait de beatis lugentibus propheta: Domine, in angustia requisierunt te, in tribulatione murmuris doctrina tua eis , huius consolationis desuper accepit oraculum.

 Nocte quadam cum ad sepulcrum sancti Wolbodonis instaret precum excubiis, essetque gemituum atque lacrymarum iam fessus, inclinato inter manus capite obdormiuit, et sibi assistere iuuenem uidit florido amictu et facie siderea, dicentem, se a pio Patre Wolbodone transmissum. Qui et consolans eum amicabiliter: Bonum est, inquit, o frater, confidere in Domino quam confidere in homine . Et tu quidem nunc tristitiam habes, sed quia spiritu contribulato nunc usque ad Deum clamas te pauperem dolenter congemiscendo, salus Dei te suscipiet, ut in proximo tristitia hec tua conuertatur in gaudium. Sancti namque Laurentius atque Wolbodo in suam tuitionem et curam hunc pariter  locum ante Deum assumpsere, et quandiu inhabitabunt, qui querant regnum Dei et iustitiam eius, omnia adiicientur necessaria. Et hoc tibi signum! Ille, qui respicit terram, ut ait Psalmista, et facit eam tremere, qui tangit montes et fumigant , cor episcopi iam respiciet, ut faciat tremere et fumigare ad compunctionis et penitentie luctum salubriter pro Simonie culpa, per quam offendit grauiter: et ipse hoc in loco satisfactionis sue iaciet fundamenta, que per Dei gratiam sursum in montibus sanctis erit stabilienda. Denique, frater, quem ad forum uiseti hodie mittis, quatenus pro comparandis in usus fratrum uestimentis, mutuum aliquid accipiat, uirum inueniet a sancto Wolbodone directum, qui tribuat gratis quantum necesse sit.

 Itaque expergefactus semor fratrem iam egressum, iam ad forum abeuntem reuocari citius iubet, uisionem coram omnibus aperit, et eumdem abire ueluti iam spe accinctum bona permittit. uenerat uisetum et stantem in foro interrogat ignotus quidam, cur uenerit? quid querat? Missus sum, inquit, a sancto Wolbodone, quatenus emam uestimenta fratribus, sed pretium prorsus non suppetit. Gratanter hoc ille accipit, et quam propere LX probate monete solidos euoluit a marsupio, manuque liberali adnumerat et largitur monacho. Equidem o sapientia! cum qua sunt diuitie, opes superbe et iustitia, uigilantes ad fores tuas quotidie hac interim donasti beneficentia, obseruantes ad postes ostii tui hoc subleuasti munusculo, cuius genimina  uere meliora sunt argento electo.



CAPUT Iu.

Igitur ut a genimine mercationis male, Simonia uidelicet, Reginardus noster iamiam se faceret alienum, ut expurgaret, inquam, uetus fermentum, suas die ac nocte lacrymas sibi fecerat quasi panem azymum, et eleemosynis atque misericordiis pauperum operam dando secundum Apostoli mandatum satagebat esse noua conspersio. Nam sui episcopatus quadriennium iam fluxerat, cum ueluti quatriduanum de monumento Lazarum, sic eum de profundo peccati pius euocauit iehsu, et spiritu consilii sancto animauit, quatenus adiret Romam, ut per eum illic  solueretur ab institis Simonie et cece ambitionis sudario, qui uice apostolorum ligandi atque soluendi fungebatur priuilegio. Fuit autem cum tanta nobilium pompa, ut expeditio quam peregrinatio magis putaretur, quibusdam pro honore, quibusdam pro deuotione propria secum euntibus, qui tantum utique penitendi zelum concepisset, ut neque numerosam commilitonum turbam super eo, quod facere intendebat, erubesceret.

Ingressus enim Romam et principis apostolorum basilicam, ubi apostolicum Ioannem uidit, tanquam rugiens a gemitu cordis sui coram suis, coram omni frequentia, illius ad pedes procidit. Moti sunt omnes, tum maxime, qui cum illo uenerant. Motus et ipse apostolicus causam addiscere exspectabat. Sed  cum singultibus iacentis uerba impediebant lacryme. uerumtamen tante mestitudinis uix demum absoluit materiam, scilicet episcopatum se pecuniis emisse, propter hoc quasi tumentes super se fluctus iram Dei sentire, unde antequam iudicetur a Domino, seipsum se diiudicare, et uelle honorem periculose partum abdicare. Approbat uoluntatem apostolicus, et sic expedire illius saluti pronuntiat. Igitur pastoralem baculum super altare sancti Petri Reginardus deponit, et uelut grandi exoneratus sarcina in Domino gloriatur innocente iam conscientia, suis admodum turbatis ac merentibus.

Interea retractans apostolicus cum illo misericordius agendum, quem nec in gladio, nec in arcu suo cepisset, imo qui suum ultro peccatum prodidisset,  uoce, inquam ac fletu damnasset, tertia eum die ad se iubet reuocari. Quem et benigne colligens: Quia, inquit, indignationem Christi et flagellum non exspectasti, sed tuam ipse cathedram euertisti, quia, ut diuine satisfaceres columbe, id est Spiritui sancto, te beato Petro exhibuisti; ecce in nomine Christi, ex auctoritate Petri apostoli curam accipe et regimen sancte Ecclesie, et in templo Dei sede non iam ut mercator, sed ut fidelis dispensator, et ut legitimus pastor. Et quoniam scriptum est: Bene facit anime sue uir misericors et feneratur Domino, qui miseretur pauperi: nam uicissitudinem suam reddet ei , secundum possibilitatem tuam pasce pauperes, necessitatem patientibus assiste; et si facultas suppetit, alicuius  sancti ecclesiam edifica, ut, cum defeceris, recipiat te in eterna tabernacula. Dehinc baculum pastoralem ei tradit, et benedictione roboratum apostolica remittit in sua.

Impletum ergo in eo est illud sancti Iob: Lignum habet spem; si precisum fuerit rursum uirescet, et rami eius pullulant; si senuerit in terra radix eius, et in puluere mortuus fuerit truncus illius, ad odorem aque germinabit, et faciet comam quasi cum primum plantatum est . Nam et Petrum te negantem, o Christe, sed te respiciente flentem amare, in thronum relocasti apostolicum: tu idem miserator et misericors Reginardum penitentem cathedra redonasti pontificali. Nec enim in perpetuum irasceris, nec in eternum comminaris, dissimulans peccata  propter penitentiam.



CAPUT u.

Rediit ergo prospere Leodium Reginardus ad arcam ueri Ne, id est Ecclesiam Christi, ut illa quondam in diluuio columba portans oliue ramum uirentibus foliis, pacem scilicet qua inter seculi fluctus uirere, frondere et fructificare haberet in doctrina et operibus bonis. Itaque cum per publicum montem iam descenderet, atque ecclesiolam hic sitam prospectaret, Herimannus comes, de quo iam premissum est, secretorum illius nonnichil conscius, accessit propius. Et ecce, inquit, Domine, sanctus Laurentius, quem si patronum tibi parare studueris, adiutorem in opportunitatibus fidum habebis,  et apud Dominum, quante sit gratie, experieris. In amorem martyris ac deuotionem miro statim modo presulis affectus incanduit; quoniam quidem in cordibus timoratis facile claram suscitare flammam solet oleum pie adhortationis.

Igitur dum a clero et populo fuisset honorifice exceptus, et in pace essent illius omnia, in una dierum iuxta quod ait Salomon: Bene consurgit diluculo qui querit bona , aurore exortu ascendit ad locum istum, habitacula inspexit, fratres uisitauit, pauperculumque consolatus Stephanum, prospera repromisit et leta, secundum quod eidem abbati angelicum, ut supra dictum est prenuntiarat oraculum.

Erat Nouembris mensis dies secundus, ideoque  propter instantem hiemem suum implere propositum distulit. At uero necdum plene hiems transierat, necdum imber abierat et recesserat, cum tamen pre desiderio inchoande domus tue, o sancte Laurenti, sibi iam uiderentur uerni flores apparere, uinee florentes odorem dare. Et ecce tertia die Februari mensis, aurora uixdum erumpente, numerosos artifices misit, qui ecclesie culmen conscendentes tectum dissipare, murum subruere ingenti alacritate et gaudio ceperant, ut abbatem Stephanum atque fratres adhuc quiescentes, reique tam subite ignaros fragor ille quasi stupidos reddiderit. Ita uox turturis, uox, inquam, id est operatio Reginardi bonos penitentie gemitus edentis quamprimum audiri cepit in terra nostra, uidelicet hoc in loco nostro.

 Adiutores autem atque cooperatores in hanc edificando ecclesiam fuere Olbertus S. Iacobi, et S. Petri Gemblacensis abbas et Huneco frater eiusdem episcopi, Meinerus quoque istius ciuitatis tunc aduocatus, uiri, quos, secundum Apostolum, iure dixerim agriculturam Dei. Nec uero est inconsequens referre, quod arbuscula quedam, que uulgo salangra uocatur, extra fundamentorum fuerat ambitum relicta. Hanc prememoratus somniator longitudini ecclesie includendam penitus asserebat, sic Laurentio et Wolbodoni placere, sic perspicaces geometras illos fuisse permensos, atque suos eotenus tetendisse funiculos. Iam uero murorum parietes non parum surrexerant a fundamentis, et ille in sua  nichilominus assertione durabat, cum predictus episcopi frater uenit, et opere inspecto improbare non minimum cepit, dicens, displicere sibi mensiones longitudinis, et posse dominum suum multo melius consummare, quod ceperat edificare. Tum operariis confidenter precipit 40 pedibus augere in longum parietes, propriis sese sumptibus augmentum illud suppleturum, si episcopus noluisset. Sic illa Laurentiane terminalis arbuscula geometrie muro inclusa est, et suus ille uates arridens his, a quibus fuerat irrisus, quasi sententie compos insultabat, plane ut de hoc sentiatur pauperculo illud Salomonis: uoluntas Dei in his, qui simpliciter ambulant .

Deo igitur prosperante perfectum est opus, consummata  est ecclesia, ad nichilum deducta est hominum malignitas peruersorum, qui, ut Samarite muros olim Ierusalem, ita diu multumque impedierunt huius exstrui domus edificationem. Ad cuius scilicet consecrationem episcopus uoluit apostolice sedis adhiberi auctoritatem, et missus a Ioanne papa Ioannes Portuensis episcopus cum Pelegrino Coloniensium archiepiscopo ingenti eam honore et gaudio dedicauit anno Dominice Incarnationis 1034, indictione II; anno autem episcopatus domni Reginardi X.



CAPUT uI.

Martyris ergo merita toti extunc ciuitati sole clarius alluxerunt. Superioribus namque annis quousque ecclesia uetus hic in negligentia et quasi pupilla, stetit, tanta in martyrio eius eris fiebat  turbatio, ut pre tonitruis ac nimiis coruscationibus ipsa quoque terra commoueri et contremere putaretur, procul dubio malignis spiritibus ad obtenebrandum celebritatis eius splendorem etiam elementa horrende concutientibus. Nam teterrimi nebulones quanta in Laurentium torqueantur inuidia, quantum uictoriose abhorreant ignes craticule, nos quoque aliquoties experti sumus: tum uero maxime dum 1132 Dominice Incarnationis anno XI Kal. Aprilis subito et pauendo nubium fragore fulmen prope nos cecidit, atque per maius ostium ecclesie ingressum diuino permissu ac iudicio discurrit usque ad maius altare, et nichil aliud pene tangens aut ustulans, ipsum altaris sigillum in frusta comminuit, miro uere miraculo, quandoquidem sudarium,  quo idem sigilium tegebatur, mansit illibatum. Et quidem tale fuit incendium, ut de loco ueraciter isto quis dicat illud in Zacaria dictum: Nunquid non iste torris est erutus de igne?  Sed huic modo materie supersedendum est, quoniam alias inde disserui uberiore opusculo.

Solemne igitur est clero ac populo huius ciuitatis ad hanc cum litaniis ecclesiam conuenire, quoties uel intemperie eris uel incommodo exciti fuerint cuiuslibet tribulationis, cuius merita illis nonnunquam subuenisse haud dubium est. Patuit autem hoc euidentius qua die Godefridus, maioris Ecclesie prepositus, uir genere ac religione conspicuus ad nos reliquias eiusdem martyris ex urbe Roma detulit.  Tanta etenim tunc erat pluuiarum inundatio, ut alterum crederetui instare diluuium, quia densitate nubium sol per unum fere mensem occultus subtraxerat sue lucis et caloris beneficia, et agri et uineta nullam spem bonam frugum suis iam promittebant cultoribus. At ubi eedem reliquie in nostram sunt ecclesiam illate, ac super altare maius deposite, et pro serenitate et pace missa celebraretur, mox ut clamatum est: Kyrie eleison, Domine, miserere, tantum enituit serenum sole clarissimum iubar exerente, ut non minus diuine magnificentie nunc applauderet ecclesia quam super tabernaculum federis apparuisse gloriam Domini quondam applausit Synagoga. Nec fuit serenum illud subitaneum, sed mansit diutinum, successitque maturitas et grandis copia  frugum impetrante Laurentio, cuius merita nec eloqui lingua, nec comprehendere potest pagina.

Cuius corpore quam beata es, o Roma, quem tu quoque tot basilicis, tot priuilegiis penes te honoratum esse, et celebrem uoluisti! Siquidem in palatio Lateranensi basilica est ipsius martyris, que dicitur Sancta sanctorum propter excellentiam scilicet reliquiarum, que illic habentur tam de Sancto sanctorum, id est Domino Iesu Christo, quam de aliis compluribus sanctis; cum sint etiam ibi capita et arterie apostolorum Petri et Pauli, ac plurimum de carbonibus atque sagina beati Laurentii, cuius etiam illic altare tanto excellit priuilegio, ut nemini preter apostolicum concedatur super illud sacra celebrare missarum. Illic uiseres reuerendam quoque  imaginem Christi, quam dum sanctus Lucas euangelista effigiare cepisset, mire in crastinum reperit consummatam, ab illo nimirum opifice, cuius sunt manus tornatiles auree plene hyacinthis.

Loco igitur tam illustri persona preficitur probate fidei ac religiositatis, uidelicet primus subdiaconorum apostolice sedis, cuius est priuilegium uti manto, mitra et annulo, atque consecrato recens pontifici summo tradere claues summe domus, hoc est Lateranensis palatii. Ad titulum quoque tanti martyris papa Damasus construxit basilicam, necnon reliquiis eiusdem insignium, locumque suo ex nomine Damasum agnominauit. Quin etiam Lucina Romanorum clarissima celebri sumptu exstructam in honorem illius ecclesiam conquisitis pignoribus  celebriorem fecit, catena scilicet, qua idem martyr uinctus, et craticula, super quam assatus, et uno ex forcipibus ferreis, quibus desuper fuit coarctatus, et parte carbonum et sagine a sacris artubus a Iustino et Hippolyto expresse, linteo denique, ut fertur, illo, de quo in catasta cruentati membra uiderit Romanus angelum extersisse.

Foras muros autem sub maiori basilice altari cum protomartyre Stephano conditus est. Quod uidelicet altare talis est priuilegii, ut exceptis uI cardinalibus, qui ad hoc deputati sunt, nemini super illud diuina concedatur mysteria celebrare. Beatus utique locus! Felix nimium terra! Terram Euilath Genesis commendat, quod ibi aurum sit optimum,  quod ibi bdellium inueniatur, arbor uidelicet aromatica, et lapis onychinus. Sed commendabilior terra, ubi consite sunt arbores tam aromatice, ubi aurum plus quam obryzum, lapidesque inueniuntur tam pretiosi, Stephanus et Laurentius, qui secundum quod Euilath dolens interpretatur, multimodis passionum doloribus politi, tuo, Christe, diademati sunt inserti.



CAPUT uII.

Preterea loco qui Panisperna dicitur, papa Formosus Laurentio exstruxit basilicam, penes ipsas uidelicet Olympiadis thermas, ubi assatus idem martyr fuerat: quarum ex aditu tam suauissimus spirat hactenus odor, ut aromatum precellat odorem illorum, que regina austri legitur regi exhibuisse  Salomoni. Sed quanto plus habet formam doloris facta in Formosum res mirabilis, tanto plus contra impietatem quilibet moueatur, cum de Formoso lugubris tragedia mollire saxea quoque possit pectora.

Hic tempore Ioannis pape octaui huius nominis fuerat Portuensis episcopus. Sed dimisso episcopatu a facie predicti pape fugerat, sibi admodum offenso, quod papatum super illum quoquomodo usurpare incusaretur. Reuocatus tamen ab eodem papa minime obediuit, ut se exhiberet. Postmodum uero eidem pape apud Galliam posito satisfecit; nec tamen assecutus ueniam usque in laicum degradatus est, adeo ut iuramento et etiam proprie manus scripto suum abdicare episcopatum, et Romane urbis abinceps ingressum cogeretur, ac se laicali communione,  dum aduiueret, contentum fore. uerum Ioanne defuncto in apostolatum Martinus successit. Ipse retractans in Formosum inconsultius ac iusto seuerius actum reconciliatione illum donauit, iuramento absoluit, et honori atque sedi sue restituit. Dehinc Martino diem obeunte, idem Formosus fauore et assensu Romanorum, quod esset uir sagax et religiosus in papam est prouectus, duobusque annis ac semis antistans pleraque fecit industria.

Illo decedente, subrogatus est Stephanus. Hunc pluribus licet beneficiis, et episcopatu insuper urbis Anagnie Formosus extulerit, tamen detestanda ingratitudine in defunctum ita efferatus est, ut concilio, ac si dicam malignantium congregato, illum non tanquam Christianus et papa, sed plus quam  barbarus et Scytha sepulcro extrahi, atque in medium deportari fecerit, in cathedra pontificali locato uestitum detraxerit pontificalem, et induerit laicalem; atque, o rem monstruosam! illius dextere manus abscissis tribus digitis, caput gladio secatum est, ac Tiberinis corpus iniectum gurgitibus. Quid Nero absurdius; quid Decius fecisset inhumanius? Que filiorum pietatis mentes hoc ferre, et qui potuerunt oculi uidere? Ergo dum soleant ex uiuis martyres fieri, ex mortuo Formosus martyr factus est.

At uero quoniam tribunal Christi Stephanus non est reueritus, ad quod Formosus hinc abierat iudicandus, inopine mortis dolabra moritur, quatuor  tantum mensibus honore apostolico usus, imo abusus. Itaque secundum Scripturam precisa est uelut a texente uita eius, dum adhuc ordiretur, succisus est, quasi de mane usque ad uesperam finitus est. Corpus autem Formosi a piscatoribus inuentum in basilicam principis apostolorum loculo est deportatum, quod imagines sanctorum in marmoribus illic exculpte tanquam noui martyris et emeriti consortis salutasse et adorasse palam omnibus uise sunt. Miro quippe iudicio sentiebant melius de Formoso inanimati lapides, quam senserint homines animales.

Stephano successit Theodorus. Iste, Formosi apostolatum approbans, quas fecit ordinationes in clero, quas tenuit synodos, ratas habuit, perperamque  in illum gesta, uel scripta improbauit et damnauit.

Nec uero minus post illum papa Ioannes, qui synodum LXXIu episcoporum presentibus Francorum archiepiscopis, et Ludouico rege filio Arnulphi imperatoris Rauenne statuit, necnon coram eis abdicata et cremata est synodus, quam in damnationem Formosi fecerat Stephanus. Sentiendum procul dubio est, o sancte Laurenti, tua Formoso adfuisse suffragia, tibi peculiariter deuoto, qui summa gratitudine benefacta in te impensa prosequaris, et apud diuinam efficacissime commendes clementiam. Unde et tui deuotio, et actus Reginardi per te prosperati sunt feliciter.



CAPUT uIII.


Igitur pactum Domini erat cum Reginardo uite et pacis, quoniam quidem secundum prophetam dederat illi Dominus timorem et timebat eum, et a facie nominis eius pauebat, potissimumque insistebat eleemosynis ac refrigeriis egenorum, recogitans Christum in iudicio dicturum: Quod uni ex minimis meis fecistis, mihi fecistis . Tunc ergo ualidissime famis angustia hanc regionem premente mille et ducentos pauperes quotidiana stipe sustentauit; trecentos Leodii, trecentos Hoii, trecentos Deonanti, trecentos Fossis: Bartholomeo quin etiam apostolo, qui filius suspendentis aquas interpretatur, scilicet illius, qui in Cana Galilee suspendit aquas,  naturam demutando, ut fierent uinum, sese liberalem exibuit ac deuotissimum, quatenus ad XII canonicos illi eatenus seruientes uIII adiiceret conquirens allodia, quorum redditus in eorum usus proficerent.

Denique super fluuium Mosam difficili admodum atque sumptuoso labore pontem maximum exstruxit, ulteriusque post insulas locis palustribus duos pontes lapideos, tertiumque nichilominus super Urtam fluuium inuia paludum, et aquarum uoraginem, quibusque commeantibus reuera utilius consternendo et itinera cequando, quam cequauit uoraginem ciuitatis Dauid patris sui Salomon, dum edificaret Mello. Numerosa etiam multitudo diuersi sexus et etatis in hanc urbem de partibus occidentis  tunc confluxerat rerum inopia et bellorum quassationibus a suis sedibus exturbata, cui tam profuse liberalitatis et misericordie porrigebat episcopus manum, ut alterum putares de Alexandria Ioannem Eleemosynarium.

Erat denique tam ingenue discretionis, ut eos, qui emendicare erubescebant, conduceret in opera. Misericordiarum ergo faciens odoros atque imputribiles fructus sicut cedrus Libani multiplicabatur, et iuxta quod in Apocalypsi legitur , folia eius, id est benefacta eius, ad sanitatem gentium, quandoquidem miserendo totum se miseris impenderet, subiectosque ad idem instantissime admoneret, detestans omnimodis auaritiam, que, secundum  Apostolum, est, simulacrorum seruitus .

Tunc temporis Odo Campanie comes auxiliis Francorum atque Burgundionum fretus Lotharingiam igne et ferro grauiter incursabat, et diuina eque habens ut humana, tanquam aper de silua ecclesiarum Christi uineam exterminabat, et tanquam singularis ferus eam depascebatur. Denique castrum Barense expugnauit et cepit. Urbem Leucorum quam Tullum uocant, ualida obsidione circumdedit, episcopatum prediis et incendiis circumquaque uastans, cui tunc preerat Bruno, uir sanctitate, scientia et genere clarissimus, qui papatu Romane urbis postea insignitus, cum Leo huius nominis nonus dictus sit, uestigia Leonis de tribu Iuda pietatis atque humilitatis fortitudine imitari studuit  Cur autem in tantam Odo tyrannidem eruperit absoluam paucis.

Rodulphus Burgundie rex diu multumque insolentiis Burgundionum affectus et irritatus, diademare abdicato, imperatori Cunrado regnum tradidit, quod a tempore Arnulphi imperatoris per annos plus quam centum XXX reges sue gentis tenuerant, sicque in prouinciam rursum Burgundia est redacta. Sed predictus Odo ab imperatore, suo uidelicet nepote, regnum auunculi repetens, ut Burgundiam sub ipso regeret magnopere efflagitabat, nec impetrauit. Unde et contra imperium niti et grassari adorsus est. Cuius insolentem nimis arrogantiam Gozelo dux Mosellanorum atque Lothariensium non ferens, Leodium uenit, et aggregato unde unde  exercitu, episcopum, quod erat magnanimus et rerum perspicax disponendarum, pro fidelitate imperii ac defensione ecclesiarum expeditionem inire secum admonuit. Ille preceptus reddere Deo que essent Dei, et que Cesaris Cesari, nequaquam ut filii Ephrem intendentes et mittentes arcum conuersus est in die belli, sed ascendit ex aduerso, et opposuit se murum pro statu Ecclesie et regni, et cum delecta equitum ac peditum manu in castra se contulit.

Primis pugne congressibus hinc et inde plurimi concidere, inter quos etiam Albertus comes Namurcensis, dum perrumpere consertas hostium turmas conatur. At Lotharienses strage suorum accensis uehementius animis, ut mori quam uinci mallent,  adeo in Francos cedibus grassati sunt, ut Odonem ipsum cum omnibus pene nobilibus prosternerent, ignominiosa ceteri fuga sibi consulerent. Dux magnifice uictor reuersus est, apud imperatorem et aulicos non minimam uictorie partem episcopo Leodiensi attribuens. Qui et pro animabus suorum eo in prelio peremptorum per cunctas episcopatus ecclesias supplicationes agi, et sacras offerri hostias instituit: ut stans olim Aaron inter mortuos ac uiuentes non affectuosius pro Isrel Deo supplicauerit uel thymiama obtulerit. Ipse, quod ait Apostolus, non habemus hic manentem ciuitatem sed futuram inquirimus, meditans die ac nocte omnibus uotis ad supernam suspirabat Ierusalem, ubi est longiturnitus  uite et uictus, ubi est lumen oculorum et pax.

Igitur XIII sui presulatus anno temporalis uite subtractus est luci, et ducatu Laurentii a ualle lacrymarum ascendens intrauit in gaudium Domini sui, 1036 quidem Dominice Incarnationis anno, indictione u nonas Decembris, anno autem tam regni quam imperii Xu Cunradi. Subiit mortem, sed memoria illius penes nos semper uiuit, quoniam quidem in hac, quam exstruxit ecclesia, et quam sibi elegit in requiem, ante maius altare spectabili et operoso conditus sepulcro, scilicet ad ipsos sanctuarii gradus assidue spectatur a nobis, et quasi uiuens nos admonet ut assiduis orationum muniis diuine illum commendamus propitiationi. Cuius et  ossa cum XII prophetarum ossibus pullulent, ut scriptum est, de loco suo, quatenus cum finito mundi termino supernum cum iis illuxerit regnum, angelice nouitatis floreat luce resurgens nouus homo. Amen.



CAPUT IX.

Sepulcrum eius preclaro insigniuit et opere et decore dominus abbas Euerelinus, piis scilicet ossibus pietatis exhibens officiosum munus, atque hoc epitaphium ab ipso compositum auratis circa litteris inscribi fecit, antistes tibi, reuerende, precordialiter deuotus.


EPITAPHIUM.


Flos, decus Ecclesie, presul, speculumque sophie,
   Hic, Reginarde, iaces, corpore iam cinis es.
 Nos quia frumenti satias pinguedine dulci,
   Pascua sint celi centuplicata tibi.
Te rapit a tenebris mundi lux quinta Decembris,
   Splendeat in requie sol tibi iustitie. Amen.

Abbas Stephanus, secundum quod ait per prophetam Dominus: Ecce excoxi te non quasi argentum, elegi te in camino paupertatis , defuncto presule quasi pupillus absque patre pauperem degebat uitam, quoniam Nizo, qui auunculo successerat in presulatum, totam suppellectilem et auri plurimum et argenti, quod ille S. Laurentio thezaurizauerat, ut in comparandis huic Ecclesie prediis pro illius anima expenderetur, retinuit, usurpauit, non recogitans quanta piissimus nutritor  suus sibi fecisset bona, Nizo, inquam, uir ingenio rudis et pene ignarus litterarum.

Tamen Stephanus Deo acclinis et a Deo sustentatus edificia claustri et officinas consummauit, et circumquaque succisis nemoribus, que propter insidias latronum omni erant transeunti noxia, elaborauit, atque excoluit noualia, instar Ne de fructu manuum suarum plantauit uineam, et idem ipse ueluti uua dulcis ex uinea Sorech, id est electa uel  optima, tribulationum torculari sepe numero pressus est. Siquidem et Wazo episcopus Nizonis successor non minime illum afflixit, iura quedam infringere uolens circumiacentis terre, quam uenerabilis Reginardus liberam ab omni exactione huic Ecclesie delegauerat.

Post Wazonem Theoduinus successit, placidum Leodiensis Ecclesie sidus, qui basilicam sancte Dei genitricis Marie, ut magna deuotione sic magna operositate in Hoio exstruxit, cuius anno episcopatus XIII predictus abbas Stephanus, cunctorum huius Ecclesie monachorum Pater primus, in senectute bona et plenus dierum, ut Abraham ille multarum gentium pater, mortuus est; postquam prefuerat, inquam, normaliter huic Ecclesie XXXIII  annis, secundum nomen suum, quod normalis interpretatur, id est coronatus, felicis norme, id est iustitie laborumque percepit suorum a Christo coronam.

Sepultus est autem in crypta sancte Dei Genitricis ante maius altare, scilicet ad pedes Domini Wolbodonis episcopi, apud quem pro sua religiositate et honestis moribus multum habuerat gratie et familiaritatis. At uero nobilissimus comes Herimannus, qui et Hezelo, seculi que sunt renuntians omnibus, uirduni apud ecclesiam sancti uitoni monachicum suscepit habitum, et uiuens monachico usque in finem bonum, aggregari sanctorum collegio meruit monachorum. Ipse fideli et unica semper  deuotione sanctum Laurentium excoluit, quem et de thesauro et familia et predio suo hereditauit liberaliter. Ergo per suffragia et obtentum eiusden martyris hereditatem capiat in terra uiuentium; nec non et qui decesserunt fratres nostri feliciter in te, o Christe, quiescant, dum resurrectionis aduenerit tempus, o primogenite mortuorum, per te resurgant, tibi uiuant, in te glorientur in secula seculorum. Amen.





REINERI MONACHI DE CASU FULMINIS SUPER ECCLESIAM MONASTERII SUI LIBER.




OPUSCULUM CUIUSDAM AD AMICUM FAMILIAREM DE CASU FULMINIS.



CAPUT PRIMUM.


 Libellum ad te flebilem scripsi, o Frederice, postulantem scire, quomodo nuper plagati ab eo simus, qui plagatus pro nobis in cruce est, quomodo, inquam,  ceciderit corona capitis nostri ab eo deiecta,  qui spineam tulit in passione coronam, ut dolenter cum Iob nostra dicere possit Ecclesia: Spoliauit me Deus gloria mea, et abstulit coronam de capite  meo . uere, ut ait Ieremias: Spiritus oris nostri Christus Dominus captus est in peccatis nostris , quia obscuratum est apud nos aurum diuini timoris, mutatus est color optimus sancte religionis, atque ideo iuxta eumdem prophetam uirgam uigilantem ire Dei sensimus super nos . Nam presenti anno, qui est ab Incarnatione Dominica 1182, XI Kal. Aprilis in crastinum, scilicet post dies Palmarum, mirabilis in altis Dominus intonuit super nos fulmine cum maximo atque horribili fragore cadente. Quod licet extra ceciderit, ad sinistrum uidelicet latus turris nostre, tamen per maius ostium monasterii ualuas feriendo ingressum, et ultro citroque uolitans ac discurrens confudit omnia uapore, fumo, fetore secundum illud in Iob:  Aspersum est in habitatione nostra sulphur . Attamen nullum penitus lesit, quanquam intro plurimi essent, adeo ut ne cortinas quidem modicum afflauerit, que, sicuti mos in Quadragesima est, ante crucifixum in medio ecclesie et ante cancellum pendebant, pene celatis sursum, terre deorsum attigue. Tamen nunc supra easdem cortinas se eleuando, nunc infra in modum explorantis, quem feriret, se deponendo illius iudicio, qui terribilis est in consiliis super filios hominum, penetrauit usque ad maius altare, et aliquandiu circumuolitans, nec quidquam aliud tangens aut ustulans, pallium duntaxat quo ipsum altare opertum erat, scidit, non ussit; sigillum uero marmoreum in septem  partes dissoluit, sancto Spiritu septiformi, heu! a nobis offenso. Eo deinde quo ierat modo reuersum atque circa crucifixum et cortinam ei appendentem uolitans, per maius item ostium monasterii supra caput muliercule cuiusdam astantis et sanctum Laurentium inclamantis innocue egressum est.



CAPUT II.

Res quoque accidit mira, quam amplectimur quasi miraculum a Deo. Nam sudarium, quo predictum tegebatur sigillum, ab ustione uel scissura inuentum est illesum, seruante procul dubio illud Sancto sanctorum, qui suam in sepulcro faciem sudario dignatus est tegi, qui cum iratus fuerit, misericordie recordatur.

Eramus itaque non parua turbatione attoniti turbante  illo, de quo propheta: Ab aquilone, inquit, pandetur malum super terram . Siquidem et ab aquilonari parte coruscus hic et turbo pertonuerant uehementi grandine ignem, qui e uestigio ruptis nubibus est secutus, tertio precedente.

Luce clarius ergo exerti in nos sunt tres illi de psalmo uersiculi: Ascendit fumus in ira eius, et ignis a facie eius exarsit, carbones succensi sunt ab eo: pre fulgore in conspectu eius nubes transierunt, grando et carbones ignis, et intonuit de celo Dominus, et Altissimus dedit uocem suam, grando et carbones ignis .

Forsitan cum Nadab et Abiu filiis Aaron in thuribulis nostris, id est, in mentibus et corporibus nostris ignem alienum et incensum non bene redolens  obtuleramus, quod ferre non potuerit leuita castissimus, martyr purissimus, qui, iuxta sancti Iob dictum, probatus est quasi aurum, quod per ignem transit, qui seipsum obtulit Deo in odorem suauitatis. Unde et pauendum horrifice nobis, quod ait ad Hebreos Apostolus: Horrendum est incidere in manus Dei uiuentis . Quia terribilis est quedam exspectatio iudicii et ignis emulatio, que consumptura est eos, qui Filium Dei conculcauerint, et sanguinem testamenti pollutum duxerint, in quo sanctificati sunt, et spiritui gratie contumeliam fecerint pollute accedendo, temere tractando, indiscrete accipiendo corporis et sanguinis Christi sacramenta. Etenim quicunque manducat et bibit indigne, reus est corporis et sanguinis Domini, iudiciumque  sibi manducat et bibit non diiudicans corpus Domini .

Noui siquidem et eterni testamenti hoc sanctum singulare dignius longe est quam ueteris et transitorii testamenti sanctum seculare, dum et Euangelii per Christum gratia pluris multum sit quam per Moysen legis iustitia; quam tamen si quis irritam fecisset, sine ulla miseratione duobus uel tribus testibus moriebatur. Quocirca et idem Apostolus Corinthios non rite seipsos probantes, imo irreuerentius tantis se mysteriis ingerentes redarguens: Ideo, inquit, inter uos multi infirmi et imbecilles multi, et dormiunt multi  Languoribus enim tabescebant uariis, et febribus inestuabant et moriebantur plurimi. Quia igitur seipsos minime  diiudicabant, quatenus emendationi studerent, iudicabantur et corripiebantur a Domino, de quo ad Moysen angelus: Dominus, inquit, zelotes nomen eius, Deus est emulator ; ad populum uero Moyses: Deus noster ignis consumens est . Cuius scilicet quantum mouere soleant zelum anathematis seu obedientie contemptus, ut duo de innumeris ponam, exemplo est Achan qui propter anathema lapidibus fuit obrutus, suaque omnia igne combusta; itemque Saul, a quo propter inobedientiam scissa regni est purpura dicente propheta, cuius sciderat ipse pallium: Scidit Dominus regnum Isrel a te, et quia proiecisti sermonem Domini, proiecit te Dominus, ne sis rex: melior  est enim obedientia quam uictime et aucusitare magis quam offerre adipem arietum, quoniam quasi peccatum ariolandi est repugnare, et quasi scelus idololatrie nolle acquiescere .

Materie, mi frater, exigit triste fundamentum, ut tristia superedificem uerba; nec uereor, ne illo satyrici me notes elogio: Plus ales quam mellis habes, cum uereamur, cum doleamus hec fuisse potissimum mala que nos cibauerunt pane lacrymarum, que nos potauerunt doloris absynthio. Sed cepte iam prosequar seriem narrationis.



CAPUT III.

Quando hec nos incessit subito tempestas, procedere debebamus in ciuitatem ad exsequias cuiusdam canonici, et propterea illo mane maturius  officium aliquot horarum cum matutinali missa expleueramus, dispensante misericorditer eo, qui omnia in mensura et pondere et numero constituit, ut non ad horam tante animaduersionis diuina celebrarent super ipsum altare mysteria, quod sine multo fieri non potuisset periculo tam in ministris quam in sacramentis.

Miser ego ad tantam concussionem pauidus fugi in ecclesiam, ut ibi tutior essem, cum occurrit ex fratribus, dicens pallas altaris a fulmine tactas ardere. Inhorrui, extremui, sed tamen prompte in fidem martyris excitus cucurri, negligensque mei  leuam altaris, quam exuri putabam, corripui ut excuterem, que ui quadam ueluti a  uento disiecta partim super ipsum altare superiacente missali remanserat, partim in pauimentum defluxerat. Obstupui mansisse incombustam, dum sub ea scintillam ignis reperissem ardentissimam, in quam et aliquandiu intendi, atque consideraui quiddam fuisse uiuacis ac subtilis substantie, de qua, martyre sancto teste, timui ne mihi aut insiliret in faciem, aut seuum aliquid diceret. Quod cum uellem decutiendo exstinguere, subito disparuit. Fuisse demonem coniicio, qui pro sua potuerit subtilitate per rimas seu cauernulas irrepere, et ignea quadam ui uel demoliri aliqua uel adurere. Namque ut erratici, ita subuersorii sunt demones, quantum a Dei bonitate frigidi, tantum ex sui malitia igniti.  Quomodo autem non pateat illi nos addictos sententie: Misit in eos iram indignationis sue, indignationem et iram et tribulationem, immissiones per angelos malos ?

Pyxidem denique argenteam, in qua corpus Dominicum habebatur, inueni super altare deiectam, quia catenulam, de qua ex more pendebat, ferream uis caloris uelut stipulam siccam absumpserat, ut uix aliquantos inde annulos reperiremus. Ipsam gemebundus accepi firmiter quidem seratam, sed atramenti instar fuliginatam, et foramen modicum solitum habentem, quo nescimus, tunc artifice factum. Fuliginem illam manibus terendo atque fricando abstersi, aperui, tresque oblatas intus integras, sed paululum obfuscatas inueni, circumstantibus  ostendi, quoniam summa nobis erat trepidatio, ne corpus Dominicum deperisset.



CAPUT Iu.

Fratres porro altare circumdantes, quatenus si que resedissent ignis scintille, exstinguerent, pallium quidem, ut supra memini, scissum, sigillum in partes diuisum, sudarium neque scissum neque ustum inuenerunt, nisi quod etiam in eo, sicut in pyxide, modicum foramen, quantum fieri acu posset, uideretur.

Igitur sigilli fragmenta cum lacrymis et merore multo leuantes, plumbeam, que sub ipso fuerat, capsellam, in qua sanctorum reliquie continebantur, tutum in locum post altare transposuimus, ubi nec cura diligentior, nec lumen deesset continuum. Non  enim ingrate accipimus, sed propensa gratiarum actione excolimus, quo ad tantum, ut dixerim, caminum nec plumbum liquefieri, nec reliquie consumi, nec potuerit cera resolui. In predicta etenim capsella domnus Reginardus memorabilis episcopus, constructor ecclesie istius, unica deuotione suum ex cera cum reliquiis condiderat sigillum. Non aduertis, quicunque pietatis donatus es spiritu, trium hic puerorum preconiale spectaculum, quorum neque saraballa neque capillum saltem septemplicis flamme ualuit uehementia temerare? Etiam hic digito Dei athleta cooperatus est uictoriosus, de quo ueraciter dictum sit: Cum transieris per ignem, flamma non nocebit tibi, et odor ignis non erit in te , quandoquidem et ipse de craticula se  assantibus dixerit: Infelices! Non agnoscitis, quia carbones uestri non ardorem mihi, sed refrigerium prestant?

Ante hunc ignem, flebiles ac si dicam thermas, dixerat in uisu cuidam sanctis illius aduoluto genibus et supplicanti: O frater, uenio iterum assari. Et quoniam minatur per prophetam Dominus, Scrutabor Ierusalem in lucernis , non habeatur friuolum, quod uisus est idem uigil sanctus omnia monasterii nostri et claustri noctanter diuersoria deambulasse et cum lucerna scrutatus fuisse, nec ut filios diei et lucis ambulare quosdam indignatus uirga minaci longius eliminasse. Hoc etenim de quibusdam accidisse magis est commiserandum, quam aliquem hoc uidisse insimulandum. Quid uero  et illud, quod conspecta est imago Domini in cruce pendens et quasi uiuens amaras fudisse lacrymas, illi, qui hoc uidebat in mentem tunc ueniente, quia uidens Dominus Ierusalem fleuit super illam, qui uidelicet tanto stupore ac tremore perculsus est, ut uisionem non sustinens nutabundo uix gressu sese subtraxerit. uerum quoniam dicit Ecclesiastes: Tempus loquendi, et tempus tacendi , supersedeo nonnullis et uisionibus et offensis, que tantum nobis presignauere malum, pro similitudine quadam illud tibi uirgilianum, mi frater, ingerens, nam scholarium studiosus es litterarum:

Sepe malum hoc nobis, si mens non leua fuisset,
De celo tactas memini predicere quercus. 



CAPUT u.


Quanquam igitur tam enormiter confusi [spectaculum quippe facti sumus mundo et angelis et hominibus ], non tamen in salicibus Babylonis suspendimus organa nostra, imo, ut scriptum est: In tribulatione inuocasti me et liberaui te; exaudiui te in abscondito tempestatis , multiplicauimus laudare Deum super iudicia iustitie sue uariis satisfactionum modis, quos propter semetipsum habeat acceptos, qui penetrauit celos iehsu Christus Filius Dei, qui in diebus carnis sue preces supplicationesque ad eum, qui posset saluum illum facere a morte, cum clamore ualido et lacrymis offerens exauditus est pro sua reuerentia .

 Ne desertum preterea usquequaque remaneret capitale nostrum, id est maius altare, oraculum attendimus propheticum: Immola Deo sacrificium laudis, et redde Altissimo uota tua, et inuoca me in die tribulationis, et eruam te et honorificabis me , nec non licentia episcopali minus altare maiori nunc usque superponimus sacratum a domno Thiewino uenerabili Leodiensium episcopo. Et quoniam ecclesia nostra III Non. Nouembris a sanctis sacrata et dedicata est episcopis. Reginardo uidelicet, Ioanne Portuensi apostolice sedis legato, Pelegrino Coloniensi archiepiscopo, uisum humilitati nostre est quatenus pro tantorum reuerentia et prerogatiua Patrum, nec non et prime sacrationis pio respectu, denuo ipsa eadem die reconsecretur.

 Proinde leuamus oculos nostros in montes, unde ueniat auxilium nobis, in te, o benedicta benedictarum uirgo Maria, de qua, ut scribit Daniel, lapis abscissus est sine manibus, qui factus est in montem magnum, ita ut impleret uniuersam terram; et in te, o Laurenti, mons craticulate, qui quanto inter tormenta detritus, inter flammas es liquefactus, tanto magis excreuisti usque ad celestes Christi ianuas, quas ingredi sole clarior meruisti. In uos etiam, o Sancti omnes, quos in Canticis canticorum dilecta dilecto esse pronuntiat montes aromatum, quatenus uestrorum odoribus meritorum iuxta Zacarie dictum, effundat Dominus super domum hanc et super habitatores eius spiritum gratie et  precum, ut, secundum eumdem prophetam, simus benedictio, qui maledictum esse nunc censemur a seculo. Siquidem hec nostra flagellatio facta est multis in scandalum, quasi et ille circuitor terre et perambulator Satan Iob iustum non percusserit; Iesu quoque sacerdoti magno non steterit a dextris ut aduersaretur ei, et Psalmista non dixerit: Fui flagellatus tota die et castigatio mea in matutinis , innumeraque alia, que possunt obiici, quando nec ipse Satan, quantum uoluit, sed quantum, et quomodo, et ubi permissus est, nos impetierit illius iudicio, cuius iudicia abyssus multa.



CAPUT uI.

Quod euidenter cuidam ostensum est, qui subsecuto  Parasceue, dum matutinali hora, post uigiliarum et orationum munia, sese in terram paululum quieturus coram altari quodam dedisset, supra se quodammodo factus uidit ea parte eris, qua fulmen deciderat, clarissime lucis angelicam cohortem, que obstiterit demonice cohorti, nostram penitus in conflagrationem succense. Sed sicut deficit fumus, defecit, sicut fluit cera a facie ignis, sic tartareus ille torris a facie martyris assati fumigans defluxit. Nec fuit horridior fumus ille, quem uidit Isaias implesse domum Domini, isto, qui totum ita monasterium obfudit, ut ex fulgure illud accensum flebiliter discurrendo perstreperemus. Sed profecto angelus faciei Dei, angelus, quem quartum in camino cum tribus pueris deambulantem uidit et obstupuit  tyrannus; ille inquam, qui excussit flammam ignis de fornace, hoc etiam abegit incendium, et ipsos in demones tanquam in Chaldeos, qui feroces interpretantur, retorsit.

Propterea miserationum, Domine, tuarum recordari equum est, laudationem tuam loqui os nostrum salutare, super omnia, que largitus es nobis secundum multitudinem misericordiarum tuarum: omnia enim, que fecisti nobis, in uero iudicio fecisti.

Nec uero sit superuacuum, Iesu Christe, sacerdos magne, sacerdos in eternum secundum ordinem Melchisedech, quod te uidit quispiam cultu sacerdotali, cultu supercelesti plusquam Aaron gloriosum, ad altare, quod nunc uideris ut tabernaculum  Silo repulisse, mystica quedam et que supra hominem sunt, sacramenta celebrasse. Erat ecclesie structura mirabili modo innouata, aromaticus odor diffusus, claritas ut ciuitas, que, iuxta Apocalypsim, non eget sole neque luna, ut luceant in ea, nam claritas Dei illuminat eam, et lucerna eius Agnus est . Illuminanti ergo mirabiliter a montibus eternis supplicent omnes filii lucis, imploret atque impetret omnis Ecclesia sanctorum, quatenus Ecclesia nostra benedictionem accipiat et misericordiam a Christo Domino pontifice summo, salutari uero. Amen.



CAPUT uII. Frederico in Christo familiari amico suus R.

 Monet apostolus, non alta sapere, sed humilibus consentire. Idcirco quoniam instar Dauid te scio humilem in tuis esse oculis, nec genere nec scientia extolli, simul nec uilipendere amici scripta, quamlibet simplicioris, Libellum ad te flebilem scribere gratum ac precordiale habui. Quem uidelicet ut sic titularem, ratio dictauit materie. Huic fauorem, huic gratulationem te impensurum, prout ceteris soles, opusculis meis, non ambigo, tametsi utilitas sit in eis modica. Sed magnipendis etiam minima pro tua indole bona. Nam mediocribus quoque scriptis amicorum benignitas scit fauere, alienorum malignitas nescit ignoscere. Trahit inuidus ad culpam, quod emendationis minus fuerit tractum ad  limam.

Sed habeo aduersus te, quod caritatem primam reliquisti. Siquidem postquam Stabulas abiisti, postquam Stabulensis effectus es, nullum mihi alloquium, nullam litterarum schedulam misisti, quasi arietes, oues, uitulos Arduenna non habeat, de quorum solent pellibus confici pergamene. Et que tanta fuit Stabulas tibi causa uidendi? Illicne legata tibi est stabulandorum cura equorum, qua detentus litterarum ad amicum ita tenus subtraxit officium? Sed forsan causaberis onagros abesse, qui tuos ad nos deportent codicellos? Adsunt autem commeantes plurimi. Si predones uereris, quorum ferax Arduenna est, ergo per tales mitte, quorum supellex ad instar sit Gabaonitarum, qui misero potuere  habitu ipsos etiam hostes inclinare ad misericordiam. Reduc ad memoriam:

Cantabit uacuus coram latrone uiator.

 Quandiu autem non rescripseris, nec duos saltem cupreos a Samaritano denarios, nec a nobis uel stabularii uale accipies.





REINERI MONACHI LIBELLUS GRATIARUM ACTIONIS AD B. LAURENTIUM Super dedicatione noua ecclesie monasterii sui.




CAPUT PRIMUM.


Post uocem commotionis magne, qua super nos Deus maiestatis intonuit, quemadmodum anteriore digestum est libello, nunc illa nobis uoce exclamandum est, quam audiuit post se Ezechiel sanctus, uocem similiter commotionis magne: Benedicta gloria Domini de loco suo . Ad tuum siquidem redisti locum, o Laurenti, a quo per septem menses ac tredecim dies nostris relegatus offensis exsulaueras. Proinde et nos ut Decalogi uere transgressores per hanc, tui exsilii moram offense Trinitati satisfacere, sanctum denique septiformem Spiritum impensius obsecrare non destitimus, et quasi septuplum nosmetipsos uariis penitendo modis puniuimus. Tuis igitur auertas meritis, ne tali  ulterius plaga feriamur, a septem denique plagis, que scribuntur in Apocalypsi nouissime , quoniam in illis consummanda est ira Dei, tuo defensemur patrocinio. Benedictus itaque Dominus ex Sion, qui habitat in Ierusalem, quia licet fueris, o patrone exorabilis, auersus, solemniter tamen ad pristinum es habitaculum reuersus, ut non solemniore spectaculo, non clariore triumpho ad suam de exsilio redierit sedem clarissimus ille Christi dilectus fidelium proclamantibus populorum choris: Benedictus, qui uenit in nomine Domini; Hosanna in excelsis .

O lampade solari splendidiorem nobis illam lucem, cum III Nonas Nouembris, que ueteris dies fuerat dedicationis, ad nouam dedicationem conuenit  in ecclesiam nostram magna deuotione magna populi multitudo, et astante cum monachis, clero abbatibusque religiosis antistes Leodiensis domnus Rodulfus, uir amplissime nobilitatis, ecclesiastice exsecutus est sacrationis ministeria, tam pio discursu, tam spectabili occursu, ac si Iesum sacerdotem  magnum mutatoriis et cidari munda cerneres infloratum.



CAPUT II.

Quod fuerat igitur desolatum, fit altare consolatum, sacrosanctis renouatur mysteriis, aqua, oleo, chrismate tuarum, Christe, ad instar plagarum signatur ac dedicatur. Capsella, in qua dulcissimum nobis man, id est martyris reliquie continebantur, cum iubilis cordium deuotis et lacrymarum odoramentis reportatur. Hec, inquam, urna Moysi aurea nobis pretiosior, in pristinum relocatur sacrariolum. Sigillum superinducitur marmoreum, et firmatur lapis benedictione iam et unctione non minus sacer illo, cui Iacob in Bethel superfudit oleum. Nec angelos  defuisse sanctos credimus benignumque Iesum, quem unxit Deus oleo letitie pre consortibus suis, scale innixum repropitiationis desuper benedixisse astantibus, acceptasse fidem et uota sicut unguentum nardi pistici pretiosi aromatizantia, quod super caput ac pedes eius penitens effudit pretiosa, cuius ex odore miro tota est domus repleta.

Subinde ergo in uoce exsultationis et confessionis cantauimus: Terribilis est locus iste, hic domus Dei est et porta celi et uocabitur aula Dei, obtulimusque sacrificium laudis, sacrificium quasi uespertinum, quod te, o Laurenti, passo, te in uespera sepulto Iustinus obtulit presbyter sanctus, panem uite eterne et calicem salutis perpetue, de quo lacrymabili  communicatu participati sunt, qui aderant omnes Christiani, super te gementes ut columbe, murmurantes in cordibus suis.

Saltauerit quidem totis uiribus egregius ille psaltes Dauid, percusserit in organis, obtulerit holocausta et pacifica, cum deduceret arcam Domini exercituum  in tabernaculum, quod tetenderat ei, uniuerso Isrel personante in iubilo et clangore buccine. Rex quoque Salomon cum eamdem magnifice transmigraret arcam in oraculum templi, in Sanctum sanctorum sub alas cherubin, arietes mactarit atque uitulos. Nos etiam iuxta Osee prophetam reddidimus uitulos labiorum nostrorum atque multimodas gratiarum actiones uelut arietum adoleuimus adipes. Arietem, inquit Dominus ad Moysen, sumes, quem cum mactaueris, fundes de sanguine eius circa altare, et concisum atque lotum offeres totum in incensum super ipsum altare. Oblatio est Domino, odor suauissimus, uictima Dei .

Quisquis cum Isaac patriarcha bonum sentire odorem potes, senties, quod arietis huius instar  Laurentius olfactui diuino redoleuerit. Plane et ipse aries spiritu contribulato et corde contrito saginatus ualde, qui multiplicibus tormentis concisus, baptismoque lotus martyrii ab eo, apud quem est fons uite, ad ultimum oblatus est atque uictimatus super aram craticule, a toto sparsim corpore in carbones decurrente sanguineo liquore, de quo odoratus est Dominus odorem suauitatis tanquam de sacrificio Ne, qui requies interpretatur. Et quidem subsannans in Sanctum subsannatione Decius et frendens super eum dentibus suis: Date, inquit, lectum ferreum, et requiescat in eo Laurentius contumax. Allatus est autem lectus ferreus in modum craticule cum costis tribus desuper, quo sancte  Trinitatis agonista inuictus: Ecce, ait, miser, assasti unam partem, regyra et alteram et manduca. Carnifex, qui ponebat morticina seruorum Dei escas uolatilibus celi, carnes sanctorum bestiis terre, mirabili odore affectus est nidore grauissimo carnis aduste; quia quod fidelibus in uitam, hoc sibi factum est in mortem.

Nec uero siderei uultus coruscamen eterne filius noctis sufferens cum ualeriano complice abstritus et confusus Tiberiani sese in latebras palatii ut lucifuga proripuit. At uero Laurentius, qui, ut ait Psalmista, iam in lumine uideret lumen, qui totus intenderet ad illud Isaie: Oculus non uidit, Deus, absque te, que preparasti exspectantibus te , uultu uernans pulcherrimo: Gratias, inquit,  ago tibi, Domine Iesu, Christe, quia merui ianuas tuas ingredi. Igitur in eodem Ne uerus requieuit, obdormiuit, inquam, in Domino.



CAPUT III.

Hic reuera meritis non impar Stephano tam a Ierosolyma quam et a Constantinopoli causis interpellantibus opportunis protomartyrem attraxit eumdem ad Romam, ut uno requiescerent in sepulcro, quibus fuerat, imo est cor unum et anima una . Sed quo sensu, quibus attentauerim hoc uerbis edicere? Illo mihi dicto hic utendum est petico:

Non mihi si centum lingue sint, oraque centum,
Digna rei tante ualeam preconia ferre.

Nam Laurentius, o inestimabilis dilectio caritatis!  sese in latus uertit, et dimidium requietionis sue, id est sepulcri partem equa portione tanto partitus est coheredi, ostensumque est quod hereditas hec preclara esset eis, quibus tam beate sodalitatis ceciderant funes in preclaris.

uerum, ut ita dixerim, o mirum mirabile! quia dum ad corpora uel reliquias sanctorum mortuis uita, sanitas egrotis soleat interdum instaurari, quicunque tantum Laurentii exustum corpus uidere, tanquam exanimes statim cecidere, nec infra dies 10 superfuit ullus, qui morte non fuerit exemptus. Cur autem hoc acciderit humano inuestigari sensu non potest, cum dicat Apostolus: Quis enim cognouit sensum Domini . Cuius nimis profundas esse cogitationes dicit et Psalmista. Est  autem supra hominem filios uite, quorum spiritus in celesti iam gloria Christus ineffabiliter dignificauit, uelle carneis uidere oculis maxime indignos. Quapropter tanto martyri quantum reuerentie, quantum debeatur honorificentie, hinc estimandum est.

Nec meam ipse debeo reticere miseriam; quia dum aliquando commendatas mihi quorumdam sanctorum reliquias publice uideri et tractari exposuissem, tanto membrorum sum tremore subito redargutus, quod incautelam paralysis meam uindicasset, nisi penitentie mox antidotum succurrisset.

Ceterum quod in Canticis canticorum sponsa dicit: Dilectus meus candidus et rubicundus , hoc itidem tu dicere, o Roma, potes: Dilecti mei  candidi et rubicundi. Que lilia enim Stephano et Laurentio candidiora? Que rubicundiores rose a pigmentariis consite? Que aromatum areole redolentiores? mire confectionis unguentum, cuius et ipse fuit dictator Dominus, quo etiam dictante unctum est tabernaculum et arca testamenti omniaque utensilia eius; de quo, inquam, unctus est Aaron et filii eius, thymiama, quo uti alieno non licet quod Sanctum sanctorum esset, paradisi floribus tantis nec odore suauius, nec fuit sacratius sanctitate.



CAPUT Iu.

Dum enim esset inuentum sacratissimum beati Stephani corpus, ait inuentionis eius relator, terre  motus factus est magnus, tantaque suauitas et fragrantia odoris inde egressa est, quantam nullus hominum sentire unquam potuerit, ita ut putaremus nos in amenitate paradisi esse positos. Et de ipso siquidem odore infirmi septuaginta tres a diuersis sunt incommoditatibus sanati. Nihilominus et scriptor translationis eiusdem a Constantinopoli ad urbem Romam. Aperto, inquit, tumulo eius tanta, tamque miri et suauissimi odoris abundantia prodiit, ut qui aderant in illam celestem iam se patriam translatos esse putarent.

Nec uero minore odoris gratia, nec impari uirtutum mirificentia spirauit atque effulsit illa beati Laurentii sagina, que nobis ab urbe Roma diuinitus  prouenit tempore domni Diewini Leodiensium episcopi, et primi Ecclesie huius abbatis Stephani. Quod etiam diligenter apud nos habetur descriptum, ideoque dicta prius supersedeo dicere rursum, presertim quod clare digesta uili obscurare stylo esset temerarium. Ut attingam tamen breuiter: Anno Dominice Incarnationis 1063, a die autem prime dedicationis nostri cenobii 37, Iu Idus Iulii tanto fuimus ditati thesauro, cum tam pretiosum, tam desiderabile pignus ad nos est perlatum, nobisque collatum presenti maxima cleri ac populi Deum et martyrem magnificante frequentia. Solemnizatur proinde a nobis dies ista quotannis, dulce ac pium memoriale spirans tam redolenter mentibus piis quasi flos rosarum in diebus uernis, et quasi thus  redolens in diebus estatis.

uerumtamen ut scriptum est in Propheta: Filios enutriui et exaltaui, ipsi autem contemnentes spreuerunt me , quidam aliquando ex senioribus nostris firmauerunt sibi sermonem nequam, ut a serpente antiquo supplantati acuerent et ipsi linguas suas sicut serpentis, dicerentque istam superfluo celebritatem fieri. Caudam draconis partem stellarum diceres traxisse, cum minores etiam simplici lucentes oculo eatenus obscurarint et post se traxerint, ut eodem superueniente festo, debiti cultus ac festiue seruitutis fraudarent patronum honorificentia. Cum uero eris esset tunc magna serenitas, tanta inhorruit uesperascente tempestas, quod pre tonitruis horribilibus et coruscis locus iste profundari  ac subuersum iri putaretur.

Zelatores proinde nostri ex sua ingratitudine proterua contriti et confusi, culpamque alterutris accusantes a synaxi uespertina omisse festiuitatis officia repetierunt, temperata euestigio tempestate et conquiescente. Detestabile profecto est uitium ingratitudo. Hanc et ipse Christus Dominus in nouem leprosis, qui gentis erant Iudaice, improbans, unius, qui erat Samaritanus, gratias agentis gratitudinem commendat: Nonne, inquiens, nonne decem mundati sunt? et nouem ubi sunt? non est inuentus qui rediret et daret gloriam Deo nisi hic alienigena . Ergo, gratissime martyr, grate acceperis, quod quidam tuis tam sedulo assederunt reliquiis,  toties scrinium, in quod erant ab altari transposite, amplexati sunt, affectuosaque figentes oscula infunderunt lacrymis, tanquam uiderent et manibus tractarent arcam testamenti, quam aperto celo uisam esse in templo Domini dicit in Apocalypsi Ioannes. Sed te hoc attendisse, te hoc acceptasse fusa interdum desuper lux declarauit. Lapidibus ignitis equidem ab igne ascendisti in montem sanctum Dei, de quo proiectus, de quo perditus fuit cherub ille antiquus, ad quem Dominus per prophetam: Omnis lapis pretiosus operimentum tuum, sardius, topazius et iaspis, chrysolithus et onyx et beryllus, carbunculus et smaragdus ; Lucifer, inquam, ille qui mane oriebatur, propter superbiam obscuratus tanti perdidit cultus operimentum:  tibi propter humilitatem illustrato posuit in capite Christus coronam de lapide pretioso, cui quemadmodum habetur in Iob nec topazius de Aethiopia, nec sardonicus lapis pretiosissimus uel sapphirus queant adequari ullo modo, et tinctis in die coloribus omnino pretiosiore es purpura donatus, ab illo scilicet Rege regum, qui sua fuit in passione chlamyde coccinea purpuratus.



CAPUT u.

Et plane qui dixeras inter exstinctos lapides, hoc est infideles, positus: Mea nox obscurum non habet, sed omnia in luce clarescunt, qui tota in flammis nocte agonizaueras, tyranno dicente: Nox ista in te uersabitur cum suppliciis, matutino coruscante lucifero ad diem et requiem ueram transisti dicente  tibi desiderato cunctis gentibus, dicente tibi Christo collium eternorum desiderio: ueni, desiderator bone, ueni; desiderant te angeli mei, quoniam assatus non negasti me, probatus confessus es me. Nam et auro puriorem obrizo, et omni clariorem carbunculo te cuidam ostendere es dignatus, utpote qui luces, qui ardes ut seraphim. Sed scriptum est in Tobia: Sacramentum regis abscondere bonum est, opera autem Dei reuelare et confiteri honorificum est .

Referebat igitur nuper iuuenis quidam, quod captus a quibusdam fuerit raptoribus, qui rebus suis inhiantes, grauem pecunie summam ab illo exigerent, quem et uinculis et inedia per aliquot dies confecerant, et de loco ad locum traiiciebant.  In turri postremo satis alta concluserunt, pedes arctissime illius in cippo constringentes. Iacebat ergo miserrime affectus ac peruigil. Sciens uero uigiliam passionis tunc esse sancti Laurentii, tota mentis contractione martyrem interpellabat, cum sensit repente concuti cippum atque laxari, cuius erat tam uasta moles, ut illum dedali quondam labyrintho destinatum suffecisset Minotaurum cohibere. Ita extractis pedibus accessit ad fenestram turris, circumspiciebatque utrum ualuisset sine periculo desilire. Diffidebat quidem precipitio, sed plus confidebat martyri. Itaque ab alto se misit deorsum, et uirtute subuectus martyris, directusque ducatu, quanquam esset uiarum ignarus, tamen tuto ad nos  itinere peruenit, que sibi acciderant enarrauit. Nos iuxta psalmographum nomen Domini, qui educit uinctos in fortitudine , alte concrepando inuocauimus, cum ille ad maius altare accedens uouit, ut quoad uixerit, suam annualiter oblationem sancto dependat in gratiarum actionem.

Item alius ab iniquis captus atque im compedem coniectus, nisi daret, quod exigebatur, iniuriis angebatur. Spopondit tandem se daturum, et absolutus uxorem pro se suam uadem reliquit. In compedem pro marito mulier coniecta est. Aderat festum S. Laurentii. Questibus et dolore lacrymoso misera per totam fere noctem importuna Laurentio sanctum inclamabat, sanctum obtestabatur,  cum subito dissiluisse boiam mirata est, animoque usa uirili eam humero imposuit, cum ea profugit, quam et continuo per maritum gratias agentem, sancto Laurentio, qui soluisset compedes, destinauit.

uenit etiam puer cum boia deductus a patre, quomodo et ipse solutus sit, et ad inuocationem martyris in ipsius festo ereptus de inimicis, innotuit coram ipso. Unde et nobiscum populus dedit laudem Deo.



CAPUT uI.

Igitur a prima dedicatione huius ecclesie ad secundam dedicationem anni supputantur 151, ab anno autem Dominice Incarnationis 1182. Denique XI Kal. Aprilis diuina fuimus animaduersione plagati,  sed eodem nichilominus anno Iu scilicet Nonas Nouembris diuina miseratione sanati. Huius sanationis letitiam, hoc est dedicationis solemnitatem exemplo Salomonis uel Machabeorum per 8 egimus dies, atque, ut scriptum est, obtulimus holocausta precum et salutaria laudis in canticis spiritualibus et gratiarum actionibus tanquam in uasis musicorum diuersis confitentes Domino, quoniam bonus, quoniam in seculum misericordia eius . Dicit autem iehsu filius Sirach: Glorificantes Dominum quantumcunque potueritis, superualebit adhuc, et admirabilis magnificentia eius; benedicentes Dominum exaltate illum, quantum potestis: maior est enim in laude; exaltantes eum replemini uirtute,  ne laboretis, non enim peruenietis .

Ergo quoniam reposita est corona capiti nostro, id est maiori altari reddita est sua consecratio, nec peruenire possumus ad condignam laudem et gratiarum actionem, tu, o sancte Laurenti, procide cum uiginti quatuor senioribus de Apocalypsi ante sedentem in throno, et adora pro nobis uiuentem in secula seculorum; mitte, inquam, tuorum coronam meritorum ante thronum, adiunctoque ad preces mire caritatis summe ad Deum gratie Stephano, quemadmodum in celo, sic etiam in sepulcro tibi mirabiliter coniuncto, exora cum illo et impetra nobis seruientibus hoc in loco tuo, quatenus digne possimus dicere omni seculorum  euo: Benedicta gloria Domini de loco suo. Amen.



EPILOGUS.

Aequum est preterea illius meminisse precordialiter, illum adnotasse celebriter cuius maxime impensis, cuius precipue cura necessarie, quam exscripsi, plage sanitas est recuperata. Paterfamilias noster domnus abbas noster Euerelinus quantum instar sancti Iacob luctatus sit cum Angelo, quantum precibus, lacrymis, atque, ut ita dicam, brachiis eleemosynarum institerit Christo, pium fuerit memoratu. Sed bonarum sinceritas actionum adulationis non requirit fucum quandoquidem scriptum est: Lux Dei est bene agentis uestigium . Tamen dici de ipso potest non temere,  quod de supra dicto luctatore propheta dicit Osee: In fortitudine sua directus est cum angelo et inualuit ad angelum et confortatus est, fleuit et rogauit eum, in Bethel inuenit eum, et ibi locutus est nobiscum . In Bethel, inquam, quod domus Dei sonat, in domo scilicet orationis inuenit magni consilii angelum, nempe qui et dicit: Domus mea domus orationis uocabitur. Et ibi locutus est nobiscum misericordiam post iudicium, ut Ecclesie mitteret Leodiensis angelum, id est episcopum. Sacerdos enim angelus Domini exercituum est, qui nostrorum uredine peccatorum arefacte ut hederam Ione, reformaret nobis noue dedicationis uiridem atque florentem statum. Circa cuius instaurationem Euerelinum  abbatem ita spectasses officiosum quasi Martham satagentem circa frequens Christi ministerium. Simon Onie filius, sacerdos magnus a Iesu filio Sirach predicatur, quod in uita sua suffulserit domum, quod in diebus suis corroborauerit templum, quod in sua effulserit gente, quasi arcus inter nebulas glorie. Serio possunt hec eadem ad nostrum deriuari Euerelinum, quandoquidem et lucerna super candelabrum posita omnibus, qui sunt in domo Dei, est conspicua, et in Euangelio legitur: Unaqueque arbor ex fructu suo cognoscitur. Denique a primo abbate huius Ecclesie abbas ipse est nouenarius, quem nouem esse ordinis angelorum consortem et cupimus, et oramus.





REINERI MONACHI BREuILOQUIUM DE INCENDIO ECCLESIAE S. LAMBERTI LEODIENSIS


  1. Graui et diutina detentus infirmitate distuli nunc usque, fratres mei, satisfacere uoluntati uestre ac petitioni, scilicet ut perstringam breuiter Satane malignitatem, qua nos in commune, id est clerum et populum impetiit grauiter et concussit.  Circuitor terre et perambulator insidiosus, cuius instabilitas et uagatio semper intendit, semper grassatur ad nocendum; ille, inquam, qui tam dolenter Iob sanctum percussit, nec nostra equidem a percussione abstinuit, dum matrem nostram, uidelicet  ecclesiam sancti Lamberti, nec non ad nichilum deducere per tantum, quod uidistis, incendium, machinatus est.

 II. Anno ab Incarnatione Domini 1188, Iu Kal. Maii, quo die S. Lamberti celebratur translatio, ad primam scilicet subsecute noctis uigiliam ignis a domo prorumpens cuiusdam canonici, circumpositas domos, dein claustrum claustralesque officinas repente corripuit et absumpsit; nimiumque demonica exagitatione inualescentes flamme tuo, sancte Lamberte, monasterio incubuere, et tecta quamuis conuestita diligentissime plumbo, ambasque turres, nec non et palatium uetus cum Ecclesia sanctarum uirginum, nonnullisque circum mansionibus ingenti conflagratione ruinaque deiecere.

 Heu quis non dolere, quis a gemitu et lacrymis abstinere potuit super tua euersione, o domus excellentis fabrice! o nobilis atque illustris ecclesia clero, institutionibus, multisque insignibus gloriosa! Ecce diuino qualiter percussa es iudicio! ecce sonoritatis atque dulcedinis unice in terram campane decidentes confracte sunt! marmora pauimenti spectabilia nullis iam esse usibus apta estimantur; auguste operositatis corona, que pendebat in medio, dum tumultuarie et raptim deponitur, imo et deiicitur, plurimum dissipata est; lectionarium auro et gemmis insigniter fabricatum pretiosis, exportatum est quidem, sed de ipsis sunt gemmis perdite prestantiores.

Denique quid memorem altare sancte Trinitatis,  aliaque sanctorum altaria fuisse demolita incendioque uiolata? Adeo tunc inualuit Satan, adeo tunc inuectus est in sanctuarium Dei nebulo iste gehennalis, ille osor sanctitatis. Principale tamen altare, quod est sancte Dei Genitricis, mansit intemeratum. Non enim potuit temerare flamma, quod tanta uoluit conseruare patrona. Nonne et ipsa suam mirabiliter conseruauit ecclesiam parochialem. Instar Chaldaice fornacis, in quam olim tres pueros coniecerat tyrannus, horrenda undique exundabant incendia, ex illa tamen ecclesia quasi refugientibus et torpentibus flammis.

 III. At uero tua, beate Petre, domus intacta perstitit et illesa; tua, o apostole, decentis structure basilica eodem incendio cum ecclesia parochiali  sanctorum Clementis et Trudonis combusta est. Claustrum quoque cum officinis claustralibus ignis uorax absumpsit. Proh dolor! Propter peccata inhabitantium sic interdum sancta Dei disperduntur habitacula; propter indisciplinatorum offensas sic interdum diuina destituuntur sanctuaria.

Sed tu, o piissima uirgo Maria, tu exorabilis misericordie mater, uosque magnifici patroni, Petre et Lamberte, uos, inquam, piissimi pastores, a uestris gregibus omnes Satane incursiones propellite, et domos uestras, id est ecclesias uestris dicatas meritis, orate, ut ille Dominus, ille sanctus reformet in melius, et protegat in eternum, cuius domum, ut ait Psalmista, decet sanctitudo in longitudinem dierum . Amen.





REINERI MONACHI LACRYMARUM LIBELLI TRES.




LIBELLUS PRIMUS.



CAPUT PRIMUM.


Sunt iusti atque sapientes, ait Ecclesiates, et opera eorum in manu Dei, et tamen nescit homo utrum amore an odio dignus sit; sed omnia in futurum seruantur incerta . Propterea, o philochriste, qui, exemplo predicabilis Magdalene plagas manuum, lateris, et pedum Iesu Nazareni crucifixi toties lacrymis lauisti, capillis tersisti, et quasi de alabastro spiritus contribulati profusum superinunxisti odoriferum nardi liquorem: propterea, inquam, o amator Christi, cum quo mihi familiariter frequens de huiusmodi sermo est, timor et tremor uenerunt super me et contexerunt me tenebre . Ignoro etenim quando uel quomodo moriturus sim, licet nouerim omnino me moriturum.

Nec sine lacrymis et dolore magno atque gemitu recordari aut dicere possum, quod quidam e fratribus nostris aliquoties inopina et subita sunt a nobis morte subtracti; et domestici quam extrarii casus uisi quam auditi nos debeant terrores penetrabilius admonere. Probabiliter quidem scriptum est: Iustus qua morte preoccupatus fuerit, in refrigerio erit ; tamen preoccupare faciem Domini in confessione et penitentia, oleo ungi sancto, eucaristia participari ut piissimum, sic et tutissimum est. Quis uero anime, quis edicat corporis  morbos? Innumeris miser homo subiacet passionum calamitatibus. uana sunt autem et transitoria, quecunque arrident seculi huius prospera. Melius est ergo, ut definit idem Ecclesiastes, ire ad domum luctus quam ad domum conuiuii: in ea enim finis cunctorum admonetur hominum, et uiuens cogitat, quid futurus sit . Cogitatio fructuosa; quoniam, ut sapiens dicit alius: In omnibus operibus tuis memorare nouissima tua, et in eternum non peccabis . Iugiter enim attendere, quod moriturus sis, prescribere, ad que sit futurus tibi sermo reddende rationis, multum retrahit a peccatis. Sed quia in Euangelio ait Dominus: Sine me nichil potestis facere . Et Apostolus: Neque uolentis, neque currentis, sed miserentis est Dei  , quidquid cogitamus, quidquid loquimur, quidquid agimus boni, diuine potissimum est gratie imputandum.

Denique fidelis quidam eiusdem Apostoli me sepius dicto compungere solebat: Ipsi in nobismetipsis responsum mortis habuimus, ut non simus fidentes in nobis, sed in Deo, qui suscitat mortuos , quia memoraret, dum se aliquoties, dum aut orationi uacaret, aut contemplationi, tantum animi stuporem totiusque subito pertulisse corporis rigorem ut sibi agoniam adesse mortis crederet. Urgebat interim chaos terrificum utpote contra quem terrores Domini militarent. Etenim ad tremendum Dei iudicium tam inopinate, tam improuise rapi exspectatio terribilis adeo est, ut mentem hominis,  nedum linguam excedat. Hinc culparum congeries, inde maligni spiritus accusatores; tum uero iudicis examen et sententia iam uersabantur ante oculos. Tribulationem igitur suam lacrymatu indicibili ante Deum pronuntiabat, effundendo scilicet illam beati Iob orationem: Dimitte me, Domine, ut plangam paululum dolorem meum, antequam uadam et non reuertar, ad terram tenebrosam et opertam mortis caligine, terram miserie et tenebrarum, ubi umbra mortis et nullus ordo, et sempiternus horror inhabitat . Nec non illud Psalmiste: Remitte mihi, ut refrigerer, priusquam abeam, et amplius non ero . Non deerat tamen spes illi misericordie sub tali angustia. Quippe dum post aliquantum  anima rursum membris omnibus quasi refunderetur, sed insolita concussione et fremore.

Quid autem uerear fateri, quod e fratribus nostris uno iam propinquante morti, cum quadam Dominica inter Matutinorum uigilias somni grauedine pressus, super lectulum ipse parumper requiescere uellem, tam uehementer demonum in me turba irruit, ut ad ecclesiam tremebundus refugerem? At uero paululum post reprehendere meipsum cepi et confundi, quod tam modice fidei essem, ut a facie potestatis phantastice ita deterrerer. Igitur quasi priorem fugam seu diffidentiam emendaturus ad lectulum reuersus sum dicendo: Dominus illuminatio mea et salus mea, quem timebo ? etc., crucisque signaculo me circumiecto sollicite communiui.

 uix irrepere somnus ceperat, et ecce cohors illa implacabilis grauiore admodum quam prius uiolentia incurrit, feralibusque telis comminans et horrende infestans adeo quoque inualuit, ut detractum lectulo me in erem ueluti abripiendum leuaret, nomen et auxilium inclamans Spiritus sancti, et a peste tanta me excutiens, ad ecclesie asylum utique pugnator inualidus atque somnolentus refuga denuo refugi. Nec misere menti ac imperfecte defuit horror, dum se ingererent laruares nebulosissimique uultus illi, quos aspexeram.

Siquidem et anteriori quodam acciderat mihi diluculo, ut psalmodie intentus, dum super claustri me reclinassem intercolumnia, immanem ursum a domo infirmorum strepitu exire grandi uiderem.  Erat horribili aspectu et toruo nimis, flammantibusque oculis. Nec mihi parum incusserat horroris, dum econtra transiret, nisi saluificum exclamassem Spiritus sancti nomen et crucis obiecissem signaculum, ad quod sicut deficit fumus, defecit et euanuit. uerum citius ego abscedens loco, ut quolibet meditatu alio turbatum tranquillare pectus ualuissem, talibus meipsum uersiculis occupabam:

Quanta mihi faciant crebro certamine pestes
Demonice mala, non leuiter depromere possim.
Instant igne, minis, horroribus atque flagellis,
Concutiunt somnos carpuntque truci uelut ungue.
Quam grauis illorum uis est, quam dira potestas!
Innumeros solus, et uincere quis queat hostes?
 Spiritus obsistat sanctus, miserum tueatur;
Infirmosque suos firmet carismate sensus.
Tanto tutore nil sunt phantastica queque.
Hic bene tranquillat, scelerum quod grex male turbat.
Felix, quem nutus, quem gratia diligit eius,
Sensibus et corde clarescit iugiter ille!



CAPUT II.

Nihilominus autem occurrit memorie, duos ex fratribus nostris infirmatos grauiter fuisse. Alter eorum per hebdomadam fere cibi ac potus perdito appetitu, etiam leuamen perdiderat moriendi tam febre quam ieiunio exsiccatus. Nocte igitur una, cum peruigil iaceret, subito uidit demonem fuligineis atque tetricis horrendum lineamentis inter  suum et alterius fratris lectulum constitisse. In eodem quippe diuersorio uterque altrinsecus decumbebat. Ad utrumque uicissim demon explorantis more gestibusque intendit. Et conuersus ad eum, qui uigilabat: Tu quidem, ait, nunc euades; alter uero ille conferet nobiscum iamiam moriturus: quod et accidit. Nam euestigio frater aggrauatus et ab ipso est diuersorio exportatus. Porro qui remanserat infirmus, tantos in ere clamores eo decedente audiuit, ut innumerum concursare tumultuarique uulgus crederet. Euocauit proinde dormientem coram se puerum, et: Audisne, inquit, tantum circa nos clamores?---Non penitus, ait; sed strepitu eodem tumultuosius accrescente identidem illum excitauit. Ad fenestram celle puer accessit,  oculos diligenter circumtulit et auscultauit, et Neque nunc, inquit, audio uel uideo aliquid. uerumtamen infirmus horrore quodam ac tremore angebatur, recogitans quantos demonum incursus, quanta perferant impedimenta e corporibus migrantes anime. Siquidem dum ipse Christus Dominus, instante sua passione, dixerit: uenit enim princeps mundi huius et in me non habet quidquam ; nec non tam mirabilis gratie et meriti beatus euangelista Ioannes uisitatus a Deo et inuitatus ad conuiuium Dei precatus sit: Domine, princeps tenebrarum non occurrat mihi, nec ueniat mihi pes superbie , et manus extranea non contingat me, quid estimandum est, draco ille magnus, serpens antiquus, qui uocatur diabolus et  Satanas, qualis, quam importunus ad alios cum suo potentatu ueniat?

His itaque ac similibus multis nimium pauens, nimium contritus animo, matutinali similiter quodam crepusculo me somno permiseram, cum repente uisum mihi est, quod essem ante altare sancti Benedicti in nostro situm monasterio. Ibi quemdam mihi familiarem suppliciter humi prostratum et orantem reperi. Ante aliquot dies uita ipse excesserat: qui primo cum fuisset canonicus et decanus in suburbio nostre Urbis, ad sanctum scilicet Bartholomeum, relinquens omnia et sequens Christum, quatenus promissum a Christo centuplum mereretur accipere et uitam eternam possidere, factus est  apud nos monachus, quantumque institerit diuine seruituti, uigilias, orationes, altaris mysteria frequentando, nouimus, nisi upupa queuis tenebrarum assecla et luti, aquilam puro ere assuetam, clarosque figentem oculos in sole, sordium et cecitatis arguere uelit. Quinimo discipulus Christi quotidie baiulans crucem suam castigabat corpus suum et in seruitutem redigebat, dum summopere disciplinis illud addiceret, nudo quiesceret pauimento, uel substrata uili mattula, et uice puluilli posito ad caput lapide, qui suppositum plane capiti Iacob in Bethel lapidem nobis representabat, presertim cum Iordanici Baptiste arduus imitator pilis camelorum contexta continue ad carnem toga uestiretur. In triduum plerumque aut in hebdomadam tenebat ieiunium,  quandoquidem et per totam aliquando Quadragesimam omni potu abstinuerit, tanta parcimonie prerogatiua Moysi et Elie similandus, nisi quod et cibo per quadraginta itidem dies illi abstinuerunt, suo ieiunio ieiunaturi quadragesimam Christi preconantes. A uino et carnibus sese penitus relegarat, ut de filiis Rechab putares abstinentissimis unum, et quemcunque sibi uictum subtraxisset, egentibus et infirmis aut per seipsum, aut per alios conferebat, procul dubio credens benigno se Iesu fecisse quod uni ex minimis eius fecisset. Denique uelut ad quamdam Sile natatoriam internorum sordes oculorum luteosque actus per confessionem ac si cum ceco lauaturi euangelico currebamus, et iuxta quod legitur: Qui suscipit animas,  sapiens est , paterne nos suscipiebat, exemploque Samaritanus discretus uinum et oleum infundere, plus ualebat prodesse infirmis mentibus quam ille quondam Hyppocras egrotis corporibus.

Reuelabam itaque per eum Domino uiam meam, et agricole bono passim exstirpandum dabam, quidquid conscientiam pungere, quidquid urere, seu lacerare animum posset sedulo Salomonis attendens illi prouerbio: Per agrum pigri hominis transiui et per uineam uiri stulti, et ecce totum repleuerant urtice, operuerant superficiem eius spine, et maceria lapidum destructa erat . Migraturus laborauit per aliquot dies infirmitate, sed, aspirante aura superne miserationis, iustus de angustia liberatus est ac de camino laborum  huius seculi eductus in refrigerium eterne pausationis.

Ipse igitur cum apparuisset mihi, quemadmodum supra retuli, quia phantasmatis me quiddam inquietauerat dormientem, accessi pro consuetudine, ut ei confiterer rememorans illud beati Iob: Militia est uita hominis super terram , qui scilicet neque cum uigilat, neque cum dormit, a certaminibus tentationum preualet tutus esse aut liber. Absolutionem proinde fecit, benedictionem dedit, hos mihi uersiculos consolanter ingerens:

Pectus habe castum nec erit phantasma nociuum
uis flamme nulla, si tollantur sibi ligna.

 Equidem uolebat intelligi, quod ueluti sopitur ignis, si fomes desit lignorum, sic tentatio eneruatur facile, si consensu careat mentis et delectatione Preterea cum lacrymosis quererem prorsus suspiriis post mortem qualia sortitus sit, tremendum Christi tribunal quale habuerit? Occupatus sum, inquit, pro penitentia. Namque indictum est mihi, quatenus sancta circumeam loca, sanctorum me patrociniis commendem.



CAPUT III.

Salubris penitentia, felix purgatorium, quod nullus asperet horror demonum aut incursus, sed perpetue iam salutis spes purgandum releuet, cui neque desit lux, neque uisitatio interdum angelica! Anima porro nimis misera, que demonicam in potestatem  deuenit, quia quandiu tam diris addicta est exactoribus, habere nullius refrigerii, nullius boni spem potest, quin potius die ac nocte ab inquietis inquietatur, donec remissione diuina penitentie subdatur remissiori, requiem habitura quandoque iustorum. Quod et cuidam fratri ostensum est, qui, dum inter uigilias matutinales altiore quodam loco staret, eleuatisque ad orientem oculis meditaretur cum corde suo et intentius oraret, audiuit tumultum per erem magnum, sancti Spiritus inuocatione et sancte crucis se signaculo premuniuit et attendens uidit, quod malignorum innumerabilis turba spirituum tetra nimis et succensa multitudinem minis atque intolerabilibus exagitaret tormentis. Ex quibus una, cuiusdam scilicet fratris nuper defuncti, heu!  quam anxia, heu! quam lugubris ad predictum fratrem decurrit, ut aperte posset intelligi quod sibi peteret succurri. Sed horrendo fragore ac strepitu cum imminerent tartarei exsecutores, uisa est transcurrere ad proximum sancte Dei Genitricis oratorium, fositan ibi aliquod habitura patrocinium, eo quod idem frater, dum adhuc esset nobiscum, Domine tam speciali se exhibuerit deuotum. O quanta est distantia inter celum et infernum! O quam magnum chaos firmatum est inter filios lucis et filios tenebrarum! uidere et audire celestia summe dulcedinis ac refectionis est, infernalia summe amaritudinis ac defectionis. Quocirca horribiliter qui hoc uidebat uel audiebat extremuit, loco se amouit, et iustitiam Dei anime fratris per  multum temporis fraterna compassione fieri orabat propitiabilem.

Unde uigilia quadam matutina, cum sederet in ecclesia remotus, per quemdam excessum mentis denuo uidit ipsum fratrem inter quosdam fratres defunctos alternatim psallentes: Qui habitat in adiutorio Altissimi, in protectione Dei celi commorabitur , et cetera usque ad finem psalmi, quorum itidem modus penitentie esset sanctorum circuire memorias. Et cum ab illo quereret quomodo tunc se haberet: Fueram, inquit, traditus cum aliis quibusdam cruentissime demonum potestati, qui nos sine ulla intermissione tormentabant indicibiliter. Ab his mater misericordie suo  me patrocinio et interuentu eripuit.

Hec ego utique non quasi friuola uel phantastica, sed quasi seria et uera compunctionis et correctionis commonitoria scribo, maxime cum ipsa eadem mater misericordie prescripto fratri per se dignata sit apparere in lectulo residenti atque lacrymis et orationibus fatigato. Nec dormiebat, sed clausos corporis dum teneret oculos, aperti sunt ei miro quodam modo anime oculi, et illud singulare angelici oris Aue angelorum et hominum domine, qua interior posset homo, reuerentia protendens: Aue, inquit, Maria, gratia plena, Dominus tecum, benedicta tu in mulieribus. Quod cum nutu benignissime faciei acceptasset, innuit ei ut attenderet ad illum qui astabat. Nam suus ille captiuus, ille suus, o  utinam liberatus! nimia captiuitatis inclementia maceratus astabat. Attendit frater ad fratrem, et: Quomodo, ait, o amice! nunc agitur tecum? Allacrymans ille et ingemiscens: Heu, heu! quam horrendum est, inquit, incidere in manus Dei uiuentis! In has pro meis damnabiliter culpis incideram, nisi tante huius miseratricis, tante huius liberatricis me miseratio, me auctoritas liberasset.

Igitur cum nec sensus, nec lingue angelorum et hominum tante uirginis, tante matris gratiam, dignitatem, gloriam comprehendere possint aut effari, ego infimus, ego iners terre puluisculus, que laudis munia dependam? Solus ille qui mensus est pugillo aquas, et celos palmo ponderauit, qui appendit  tribus digitis molem terre et librauit in pondere montes et colles in statera; solus, inquam, ille ponderator spirituum tam angelicorum quam humanorum, qui suarum fluenta gratiarum in singulos deriuat et diuidit sanctos, prout uult, ad plenum nouit, quantum de sua plenitudine in Mariam mensus sit, ponderauerit, appenderit. Tamen os meum aperiens et attrahens spiritum exclamo corporis et anime totis affectibus: Heu, quantis nos obligauerunt malis Adam et Eua! O quanta recupauerunt bona Christus et Maria! Sed ad me miserum iam reuertar. Postquam a me quem uidebam, cui colloquebar, senior recessit, a somno etiam dimissus sum, meque perfusum lacrymis totoque tremulum corpore inueni. In amaritudinibus  ergo morabatur mentis mee oculus, et erant mihi lacryme mee panes die ac nocte. Siquidem mihi proponebam unde et quis essem, ad quid post paululum deuenturus, cui misere redditurus uite rationem? Molestias infirmitatum, agonias in mortem fratrum, qui me coram posito quamplures decesserunt, recolebam, lacrymasque addebam lacrymis, nouas ueteribus, illis uidelicet quas in recenti funere quorumdam amarissime fudi. Cani capitibus, candentes uirtutibus senes, cani sensibus, florentes moribus iuuenes recurrebant ad mentem, quibus, dum nostre uinea floreret Ecclesie, latius bone opinionis odorem dabat. Tales dum super custodiam suam starent, Decalogi precepta seruando  et misericordie sex operibus se acclinando; tales, inquam, dum super custodiam Domini starent totis noctibus tam in se quam in aliis uitia resecando, et aduersus principes et potestates, aduersus mundi rectores tenebrarum harum, contra spiritualia nequitie in celestibus colluctando, illis non iniuria sunt conferendi, de quibus in Canticis canticorum dicitur: En lectulum Salomonis sexaginta fortes ambiunt ex fortissimis Isrel, omnes tenentes gladios et ad bella doctissimi. Uniuscuiusque ensis super femur suum propter timores nocturnos : quorum hic per singulos annotare personas et nomina exprimere fuisset quidem dulce mihi et gratum. Sed tamen supersedi, quando quidem spero ea esse scripta in libro uite, illo  scilicet digito Dei, quo scripte sunt tabule testamenti, ut sint heredes quidem Dei, coheredes autem Christi. Subnectam deinde quid luctus, quid lacrymarum fuerit non leue aliquando mihi incitamentum. Nam, secundum quod ait beatus Iob, Si dixero: Consolabitur me lectulus meus, et releuabor loquens mecum in stratu meo, terrebis me per somnia, et per uisiones horrore concuties ; mihi quoque accidit.



CAPUT Iu.

uidebam me per somnium in quadam insula esse, quam mare rapidum nimis et atris horribile et turbulentum aquis circumdabat. Limes angustus ualde per medium porrectus erat usque ad aliam procul terram, que ad orientem posita et omni amenitate  uernans habebat regiam mire et incomparabilis structure et tante claritatis ac beatitudinis, ut oraculum representaret propheticum: Oculus non uidit, Deus, absque te, que preparasti exspectantibus te . In eius porta litteris superscriptum aureis legebatur: Beati qui habitant in domo tua, Domine! In secula seculorum laudabunt te . uox enim laudisone exsultationis atque gratiarum actionis perpetuo illic audiebatur. Nimio estuabam desiderio illic transeundi; sed uerebar illius super aquas altius eminentis difficilem et angustum usquequaque tractum, ne, si temerarie hoc attentassem, cum nulla deduceret aut sustentaret iustitia, nutante gressu deciderem, tamque pauende hiatu perirem uoraginis.

 Flebam igitur multum, eoque amplius quod uidebam transire quosdam non facile tantum, sed etiam cum grandi fiducia. Super arenam ergo concidi, et flebam, ut duxi, fletu magno. Suum quippe et anima fletum habet siue luctum, ut familiare est lugentibus, de quibus dictum est: Beati qui lugent, quoniam ipsi consolabuntur . Et Apostolus: Spiritus, inquit, orat pro nobis gemitibus inenarrabilibus , id est orare nos facit. Itaque successit aliquantulum et consolationis. Annue, Iesu Christe, uigil sancte, qui non dormis, neque dormitas, qui custodis Isrel, annue, inquam, custos, qui de nocte, quatenus quod per somnium in enigmate uidi, re effectuque consequar, quo uidelicet transire merear in locum tabernaculi admirabilis usque  ad domum Dei.

Aspiciebam quippe in uisu noctis in ecclesiam me nostram deduci ante maius altare, et a quibusdam summe auctoritatis ac reuerentie personis, quibus contradicere nil auderem, ad peregrinandum destinari. Quam laboriosa peregrinatio! Angusta est enim uia, que ducit ad uitam. Ad domum Dei contendere precipiebar. Exiuique lacrymosus et pauidus nimis, utpote qui nescirem utrum peruenire possem, et, si peruenirem, ne forte ut fatuis uirginibus mihi ianua clauderetur, repulsoque diceretur: Amen dico tibi, nescio te .

Ibam igitur demisso uultu laboremque psalmodia temperans sancte crucis me sepius confortabam  signaculo. Habebam, ut mihi uidebatur, peram de collo suspensam, et nescio quid intus uiatici, et quem tenebam baculo innitebar. Nudis siquidem nutabam pedibus, quoniam iter illud suspectum spinis erat et scrupulis, et utroque ex latere obsessum siluis horrentibus. Heu, quot impetus in me fecerunt, heu, quantis me terroribus affecerunt latrunculi de latebris exsilientes! Atque procul dubio abripuissent, nisi angelice uenustatis quidam iuuenis Christum inclamanti suffragia tulisset, quem interdum quidem me comitari sentiebam, nec tamen uidebam, nisi cum necessitas interpellasset. Fundebatur desuper lumen, quali semiplena luna cecas aspergere noctis tenebras solet. Iam pene lugubris atque anhelus uiator defeceram, cum ecce aspexi a  longe domum mirabilem, aspexi templum, quale non artifex homo, sed Deus exstruere solus potest, pronusque in faciem adoraui salutans et confitens, quia peregrinus uere et hospes sim super terram. Deinde cum appropinquassem, audiui quosdam clarissime concinentes: Fidelis sermo et omni acceptione dignus, quia Christus iehsu uenit in hunc mundum peccatores saluos facere, etc. , dulcis et compunctiue illius antiphone. Tum templi patere ianuam uidens, licet cum tremore magno ingressus sum, sedique in pauimento lapidum et auri mira uarietate constrato, ut ubi aduerterem quod scriptum est: Platee tue, Ierusalem, sternentur curo mundo et lapidibus pretiosis .

uerum qualibus uerbis affectum expediam mentis?  Cum attendissem sursum, uidi Desideratum cunctis gentibus, uidi Desiderium collium eternorum. Ille, quem commendat in Canticis canticorum sponsa: Dilectus, inquiens, meus candidus et rubicundas , ille, inquam, uidebatur in cruce illi perdere uiuus, atque ineffabili reuerendus habitudine, ut competenter nimium de illo dictum sit: Qui in diebus carnis sue preces supplicationesque, ad eum, qui possit saluum illum facere a morte cum clamore ualido et lacrymis offerens exauditus est pro sua reuerentia . Innocentie illius quis adequare possit candorem? Speciosus forma pre filiis hominum iniquitatem non fecit, neque dolus fuit in ore eius. Et o qualis rubor in eius parebat manibus, in latere, in pedibus! hunc Zacarias oculo prophetali  ruborem cum preuidisset, tota effusus anima et precordiis concussus ait: Et dicetur ei: Quid sunt plage iste in medio manuum tuarum? Et dicet: His plagatus sum in medio eorum qui diligebant me . O desiderabilis crucifixe, o amabilis plagate, a quibus, quomodo, quandiu hoc dicetur tibi? A Deo scilicet Patre, cui factus es obediens usque ad mortem, mortem autem crucis, a sanctis angelis qui in te talem desiderant prospicere, ab hominibus qui tua saluati sunt confixione, cum inestimabili affectu, cum inenarrabili admiratione per omnia dicetur tibi secula, et interrogaberis: Quid sint plage in medio manuum tuarum? Et dices, o uere innocens manibus, dices dictione que exsuperat  omnem sensum: His plagatus sum in domo eorum, qui diligebant me. Abraham, Isaac, et Iacob, Dauid et ceteri tales, Domine, dilexerunt te, sed domus eorum, domus genere, non fide, gens peccatrix, populusque grauis iniquitate, semen nequam, filii scelerati te odio habuerunt gratis, et sic plagauerunt te.

In hac etiam ualle lacrymarum quoties, qualiter a dilectoribus tuis interrogatus es, aut interrogaris, dignantissime Iesu: Quid sint plage in medio manuum tuarum? Enumerant hoc tibi martyria pro te plagatorum, mortificationes carnem suam cum uitiis et concupiscentiis pro te crucifigentium. In talibus apparet splendide, quia fortis est ut mors dilectio, dura sicut infernus emulatio, dum uidelicet illorum  in te caritatem nec aque multe tentationum exstinguere, nec flumina tribulationum potuerint uel possint obruere.

Cum in illa igitur, ut prescripsi, residerem domo refugii, ecce aduenit et chorus diuersi sexus et etatis mira quodammodo nouitate floridus, modulatis uocibus decantans: Laudem dicite Deo nostro, omnes sancti eius, et qui timetis Deum, pusilli et magni, quoniam regnauit Dominus Deus noster omnipotens; gaudeamus et exsultemus, demus gloriam ei. Ingressusque discubuit super pauimentum, et sicut qui nimio sole longique itineris labore confectus est,  limpida frigentis appetit aque fluenta, ita sitienter ad crucifixi faciem plagasque intendebat. He etenim sanctis et dulcissima eterne gratitudinis atque gratiarum actionis erunt commonitoria, erunt lampades ignis, nec non flammarum, quibus beato nimis incendio ignescant et flammescant instar seraphim, quando facie ad faciem contemplabuntur regem pacificum Salomonem uerum in diademate, quo coronauit eum mater sua in die desponsionis illius, et in die letitie cordis eius, Dominum, cuius ignis est in Sion et caminus eius in Ierusalem.



LIBELLUS SECUNDUS



CAPUT PRIMUM.


Iam nunc, o philochriste, debitum munus exsequere, ut, quia retuli, pro quibus me beneuolus exactor sepius compellabas, tu quoque referas, que comperi a quibusdam te ueraciter familiaribus didicisse.

Honestam, inquit, uicissitudinem reposcis, nec amico debet subtrahi quidquam, quod habeat edificationis materiam. Nec uero intendimus fauori, sed compunctioni, lacrymarum querimus instrumenta, non leuis iactantiole argumenta, maxime cum duobus tantummodo nobis nostra loquamur familiaria, uel scribamus. Sunt etenim ut diuerse facies, ita diuerse hominum opiniones, dum quod alius estimat bonum, alius opinetur malum. Talis obiicere contra huiusmodi solet scholare illud:

 Somnia ne cures, nam mens humana quod optat,
Dum uigilat, sperat, per somnia cernit idipsum.

Et illud Sapientis: multos errare fecerunt somnia, exciderunt sperantes in illis: quemadmodum diues etiam ille, qui notatur in Euangelio, propter promissa sibi per somnium longiora uiuendi tempora destruxisse uetera et noua restruxisse et ampliasse messibus recondendis horrea, qui dum applauderet congeste quantitati, ac multorum epulas speraret luxuriamque annorum, in subitam mortem exturbatus perdidit, quod thesaurizauit, sui ipsius proditor dum ignorat, cui congregaret ea. Neque inficiamur, sed quod item scriptum est, magis apponimus: Somnia male facientium uanitas est, et sicut  parturientis cor tuum phantasias patitur ; tamen non dissimulantes, quod sequitur: Nisi ab Altissimo fuerit emissa uisitatio  uanissimum quippe est eque et stultissimum intendere somniorum phantasiis, quorum nec genera, nec formas, nec significantias, Pharaonis sapiens aliquis aut coniector, non regis Nabuchodonosor quisquam ariolus, non magus, non Chaldeus, nec ipse quidem Muhamad Saracenorum propheta et deus, licet angelum Gabrielem suum culpauerit fuisse mysteriarchen, comprehendere, intepretari ad plenum potuisset. Tantus somniorum est aceruus phantasticorum, ut Iudaici Gomor superet infinite mensuram.

 Seponimus eiusmodi: eas commendamus solummodo, que ad hos qui tribulato sunt corde et humiles spiritu, emittuntur ab Altissimo uisitationes, qui super flumina Babylonis sedentes flent, dum recordantur Sion, qui fluctuantia et transcurrentia huius seculi confusione pleni ut aduersa sic prospera deputantes fletui cum Apostolo dicunt: Non habemus hic manentem ciuitatem, sed futuram inquirimus , ubi gloriose necnon stabilis in eternum specula felicitatis est. Ad hanc utique non admittuntur illi, quos apud se non recte cogitantes nimiumque insipientes ita dicere quidam sapiens scribit: Exiguum est et cum tedio tempus uite nostre, et non erit refrigerium in fine hominis, et non est qui agnitus sit reuersus ab inferis, quia ex nichilo  facti sumus, et post hec erimus tanquam non fuerimus. Umbre enim transitus est tempus nostrum, et non est reuersio finis nostri, quoniam consignata est, et nemo reuertetur. uenite ergo et fruamur bonis que sunt, et utamur creatura tanquam in iuuentute celeriter. uino pretioso et unguentis nos impleamus, et non pretereat nos flos temporis. Coronemus nos rosis, antequam marcescant; nullum pratum sit, quod non pretereat luxuria nostra: nemo nostrum sit exsors luxurie nostre. Ubique relinquamus signa letitie, quoniam hec est pars nostra et hec est sors .

Heu qualis sensus! Qualia moriturorum uerba! Et quidnam si essent immortales? Sciunt et fatentur  se morituros, et tamen superbiendo ac desperando demonibus se efficiunt pares. Ideo, ut ait Scriptura, examinati ad inferos descendunt, et quoniam non habent sapientiam, intereunt propter suam insipientiam , De qualibus et Salomon: Noli regibus, inquit, o Lamuel, noli regibus dare uinum, quia nullum secretum est, ubi regnat ebrietas, ne forte bibant et obliuiscantur iudiciorum et mutent causam filiorum pauperis. Date siceram merentibus, et uinum his qui amaro sunt animo. Bibant et obliuiscantur egestatis sue, et doloris non recordentur amplius . Non igitur qui coronantur rosis deliciarum, non qui flore lasciuiunt iuuentutis, non qui uino pretioso et unguentis se implent et  luxuriis gaudent, tuum merentur uinum, o Lamuel, quod interpretatur in quo Deus, non huiusmodi reges, id est superbi, o Christe Deus homo, tui spiritus consolatione et mysticarum digni sunt notitia Scripturarum: quia nulla est ad loquendum sobrietas, ubi scientia inflatis, et poculo inanis glorie debriatis deest ad edificandum caritas. Profecto si biberent tales, obliuiscerentur iudiciorum, id est male iudicarent de Scripturis, et mutarent causam filiorum pauperis, eas scilicet interpretarentur aliter, quam saluti expediret auditorum, quos tu pauper filios tibi ex aqua et Spiritu sancto regenerasti. Pauper, inquam, quia mitis et humilis corde: insuper qui non habueris in hoc mundo, ubi caput tuum reclinares, cum uulpes foueas habeant et aues  celi nidos. Nam et propheticum de te hoc preconium est: Non clamabit neque accipiet personam, nec audietur foris uox eius, calamum quassatum non conteret, et linum fumigans non exstinguet; in ueritate educet iudicium, non erit tristis neque turbulentus . Tibi ergo competit, o Lamuel iuste, tibi competit respicere ad pauperculos et contritos spiritu, et trementes sermones tuos, et dare siceram merentibus, et uinum his qui amaro sunt animo, quatenus illis aperias sensum, o clauis Dauid, ut intelligant Scripturas, et ita bibentes de spiritu tuo, uidelicet singulari et incomparabili uino nunc interim consolentur ex parte, donec ueniat, quod perfectum est, quando absterges omnem lacrymam ab  oculis eorum, et dulcedine reficies tue uisionis.



CAPUT II.

Iam uero tibi referam, mi frater, quod quesieras. Merens et amaro erat animo quidam pauperculus, atque inter orationum suspiria, compunctionumque lacrymas Spiritus sancti precordialiter frequentabat inuocationem. Hic uespere quodam se in lectulo quieturus, composuerat. Adfuit pia eiusdem Paracleti inspiratio, dulcique attractu soporatum excitauit. Ille precibus instabat affectuosis, donec iterum soporaretur.

Secundo uis diuina fortior quam prius ac dulcior somnolentum concussit, ueluti admoneret illum uigilare et orare. Sex itaque uicibus hoc actum est, cum uice septima idem frater in nostro repente  monasterio se inuenit ante altare S. Benedicti. Et uolens certius experiri, utrum in spiritu tantum, an et in corpore illic esset, attrectabat seipsum, atque palpando discutiebat, et dextera manu pelliculam sinistre manus suspendens non minimum mirabatur, cum fores monasterii clause essent, quomodo uerum et palpabile corpus eo intulisset, dum ueste insuper, quam uadens dormitum exuerat, sese aduerteret indutum. Curiosos nichilominus circumferebat oculos ad lucernas, que per monasterium ardebant, et alias clare, alias sub obscure notabat lucere.

Propterea quod intendisset uersus occidentem, uidit ad introitum chori secus altarium Sancte Marie Magdalene quemdam quasi monachum stantem.  Signaculo sancte crucis frontem, oculos pectusque signauit, ne aliquod forte phantasma esset. Attamen qui uidebatur, nec cessit loco, nec signum uitale exhorruit. Tum Spiritui sancto frater confidens iuit ad illum et dicendo psalmum LXuI: Deus misereatur nostri et benedicat nobis; ut enim scriptum est: Omnis sermo Dei ignitus clypeus est sperantibus in se , iuxta constitit, intendebatque omnino ad faciem illius. Quam cum haberet grauissimo quasi pondere cum toto capite suppressam et obuelatam, uidere non potuit. Interrogauit tamen quis esset? ille tacuit. Adiurauit eum per tremendum nomen sancte et indiuidue Trinitatis. Dum reticeret, adiurauit secundo, tertio et quarto: exigere nichil potuit. Unde mirabatur admodum  et reputabat sine causa non esse maxima, quod ne nutum quidem ab illo aliquem sic adiurato extorquere posset, nisi quod importabili quodam, ut dixi pondere illum desuper premi et arctari perpendebat, ideoque sui forsitan non haberet potestatem, cum et illud se offerret menti: Iniquitates mee supergresse sunt caput meum; sicut onus graue grauate sunt super me . Erat autem nigro ac ueluti exusto colore et nullis parentibus membrorum lineamentis spiritus magis uidebatur esse quam corpus.

Sed noscendi feruens curiositate predictus frater quintam ingessit denuo adiurationem, cuius ille efficaciam etenim iam ferre non ualens quasi plurimum  grauatus se in pauimentum dedit. Submisit se etiam frater ac propius sedit, complectique illum ac tenere cogitabat. Quod ille dum presensisset, quamdam quasi manum exeruit, atque manui sinistre fratris supposuit. Sed eum grauare nolens citius retraxit. Ardebat etenim uelut ferrum candens. Quin etiam leuauit modice caput, tristeque nimis et graue suspirium emisit. Intellexit iam tandem frater, quis esset, intellexit doloris causas. Atque cum pre nimia compassione et tristitia cepisset anima et totis fremere membris, quo nescit modo uel ordine in suo iterum se lectulo inuenit. Neque exciderunt ei que uiderat et intellexerat, sed quasi potatus uino compunctionis, uino amaritudinis atque contritionis  assidue uersabat animo, quanta districtione, quibus post mortem angustiis expendantur anime, in carne carnaliter que uixerint.



CAPUT III.

O quam leuius est hic penitere quam ibi! quomodo illic uruntur, qui carnalium istic corruptelarum ustiones minus exstinxerint! Quapropter timorato cuique cum Helia, qui interpretatur fortis Dominus, mons Carmeli ascendendus est, qui ex Hebreo mollem siue tenellum sonat, quatenus cum eodem propheta ut corpore sic mente acclinis, fortem Dominum forti humilitate imploret, ut imbre sancti Spiritus septiformis arentem pectoris sui terram irriget, quo mollitus cum beato Iob  dicere possit: Deus molliuit cor meum. Itemque instar  Dauid manu fortis pia in Deum ac proximum mansuescat teneritudine, qui pro summa humilis atque patientis anime prerogatiua scribitur fuisse quasi tenerrimus ligni uermiculus . Nam et patriarcha Iacob pari uirtute fortis contra Dominum fuit sicut de illo propheta: In fortitudine, inquit, sua directus est cum Angelo et inualuit ad angelum et confortatus est, fleuit et rogauit eum .

Illud preterea uolo Salomonicum, amice, recolas: Aufer rubiginem de argento et egredietur uas purissimum . Docilis quippe animus nulla dubietatis debet rubigine obscurari, ut uacillet ullo modo super his, que in sacro memorantur eloquio, sed uenerabilibus fidem gestis adhibere, uenerari  mysteria, etsi humano nequeant sensu comprehendi. Etenim licet scriptum sit: Non erigas oculos tuos ad opes quas habere non potes, quia facient sibi pennas quasi aquile, et uolabunt in celum ; tamen curiosi quidam disquirere non uerentur et scrutari, quomodo corpus Dominicum si uerum et palpabile fuit, procedere in ortum clauso matris utero potuit, clauso item resurgere sepulcro, clausis ad discipulos intrare ianuis. Sed deficiunt improbo scrutantes scrutinio, non attendentes quoniam sicut qui mel comedit multum, non est ei bonum; sic qui scrutator est maiestatis, opprimetur a gloria , illius etenim, apud quem non est impossibile omne uerbum, quando capiant ad plenum mirabilia, dum aquile celestes ille, dum superni  spiritus siue potestates in aspectu summi uerique solis irreuerberatos figentes contemplationis oculos faciei eius altitudini, seu profunditati arcanorum eius uacabunt quidem, sed finetenus et usquequaque non apprehendent, non explebuntur aut uisu aut satie perpetuis seculorum seculis?

Opificis opes Trinitatis tante sunt, ut non ualeant exhauriri. Quasi uero terreni homines omnium saltem, que uel in terris gignuntur uel in aquis, rerum naturas concludere sensu, assequi sufficiant tractatu. Nihil est autem in rebus tam animatis quam inanimatis mirabile, quod uniuersalis non fecerit auctor incomprehensibiliter, infinite, incomparabiliter, ipse idem mirabilior, qui iuxta Psalmistam: Omnia,  quecunque uoluit, fecit in celo et in terra, in mari et in omnibus abyssis . Ad eiusmodi nimirum quisquis pure attenderit, et in Scripturis que leguntur, ueritatis opera Dei pio pectore scrutatus fuerit, esse facillimum Omnipotenti fatebitur hoc cuicunque uel omnino prestitisse, ut solido et palpabili corpore clausa quelibet atque obserata potuerit penetrare. Igitur quod comprehendere quis non potest, credat per fidei sinceritatem, meriti acquirat claritatem, quemadmodum et preclarus ille Latinorum Chrysostomus papa Gregorius: Operatio, ait, diuina, si ratione comprehenditur, non est admirabilis, nec fides habet meritum, cui humana ratio prebet experimentum.



CAPUT Iu.


Quippe hoc etiam sedulitati tue tam beneuole non abscondam, quod frater quispiam, dum in Natiuitate Sancte Dei Genitricis matutinalihus interesset, uigiliis, et decantaretur responsorium illud: Super salutem et omnem pulchritudinem electa es a Domino, etc., sensit aliquem dignitatis sidere cominus astitisse et manum iniecisse et cor illius apprehendisse, nec non amicabili prorsus contrectatione aliquandiu conuersasse, ita ut ex dulcedine et ui tam melliflui contactus ille idem, qui paululum dormitabat, euigilaret, uiditque illam se protinus retrahentem solidi esse corporis manum, nec non lactei, ut est purissimum ebur, candoris, in memoriam ueniente illo apud Cantica canticorum  sponse dicto: Dilectus meus misit manum suam per foramen, et uenter meus intremuit ad tactum eius . Et quidem frater ille quomodo ad talem tactum intremuerit, non est inexperto dicibile, cum fuerit experto uix tolerabile, et Deo maxime soli pateat, quomodo per inconscissas uestes, per integre carnis pectus diuine soliditatis manus cor tenere humanum complectique ualeat.

uerum equidem non minus fuerit et illud, quod idem ipse, dum aliquando secum reuolueret illa de Dominica Incarnatione dicta: Qui in celis secundum deitatem in sinu est Patris, et in terris secundum corporis susceptionem in sinu est Matris; et totus apud Patrem, et totus in uirgine; reuolueret, inquam, non dubitans, imo admirans et lacrymis se exercens  super tam omnipotenti, tam clementi mirificentia, subito se uidit ante imaginem ipsius admirande uirginis, que in lapide sculpta, gestet in gremio et quasi ablactet illum Dei suumque unigenitum ac primogenitum, ubi quoque subterius in superliminari scilicet contigui oratorii sculpta est manus Domini, que illuc intrantes benedicere uideatur, sculptis etiam hinc et inde duobus sanctis cum suis breuibus, uno, id est, Iacob pronuntiante: Hic domus Dei est et porta celi ; altero, id est, Ezechiele : Benedicta gloria Domini de loco sancto suo. Cum itaque ibi assisteret memoratus frater, uisum sibi est, quod imagines ille uitali ac florido spirarent mirabiliter uigore. Qui  pro respectu sancti Spiritus septiformis procidens et adorans septies, ad gloriosam Dei Genitricem septies item iterauit angelice salutationis illud Aue splendidissimum. Demissaque ad eum manus Domini apprehendit cor eius, et aliquanta detinuit mora mirabili reuera effectu atque ineffabili, cum eadem manus tota et integra remansisse in superliminari uideretur supra, eademque nichilominus tota et integra cor fratris teneret infra. Magnus itaque Dominus suo per se paruulo ita satisfecit, per se docuit magnus uere et laudabilis nimis Deus, qui facit magna et incomprehensibilia et mirabilia quorum non est numerus.

Talia, o amice, non illusoria, non esse destructoria credo, cum ad edificationem, et diuinum potius  amorem sint accommoda et ad consolationem anime luctum et tristitiam pro incolatu suo habenti constructoria. Nam iuxta Ecclesiasten : Cor sapientium, ubi tristitia est; cor stultorum ubi letitia. Quis namque sapiens, quis future in iudicio Christi memor discussionis non lugeat et tristetur, sed rideat et letetur? Stultorum est in ista ualle lacrymarum letari, quibus miseria uidetur risum deputare errorem, et gaudio dicere: Quid frustra deciperis? quinimo, ut iubet apostolus , miseri simus nostras lugendo et plorando miserias, risum conuertamus in luctum, et gaudium in merorem. Humiliemur in conspectu Domini, ut in die mortuorum beata nos resurrectione exaltet, uerusque Isaac uero tunc impleat risu os nostrum, et labia nostra  iubilo.



CAPUT u.

Ipse et quidem risu desiderabili aliquando letificauit animam sui cuiusdam seruuli. Hic diaconus cum esset, fieri sacerdos a suis interdum prelatis monebatur. Sed se uita minus idoneum instanter asserebat et uiribus. Quia igitur Dauid exemplo uilis erat et humilis in oculis suis, sedulo retractans illud Apostoli: Nec quisquam sumit sibi honorem, sed qui uocatur a Deo tanquam Aaron , ille qui in altis habitat et humilia respicit in celo et in terra, suum aliquatenus super hoc beneplacitum preostendit. Continere lacrymas, mi frater, iam non ualeo.

Nam incomparabilis, nam singularie  dignationis  Christus Dominus suo illi minimo per uisum apparuit, cum ipsa, in qua uiuus pendere uidebatur, cruce occurrens in Ecclesia, nempe Spiritu uehementi eamdem mirabiliter crucem agente et promouente. Propitia crucifixo facies erat et modesta nimis, totum corpus ueluti ebur candidissimum atque purissimum, ut tali specie castitatis placere innueret sibi munditiam, qui iussisset utique per prophetam: Mundamini, qui fertis uasa Domini . Elephantem quippe, hoc genus ossis unde prouenit, animal esse frigidissimum, ac proinde castissimum commendant physici. Habet quin etiam cum dracone et serpentibus iuges inimicitias, ut artifici Deo suam sic accommodet naturam, de quo scriptum est: Super aspidem et basiliscum ambulabis, et conculcabis leonem et draconem  . Sane uirga Moysi et uirga Dei uersa in colubrum magorum deuorauit Aegyptiorum ex uirgis colubros, et serpens eneus a Moyse pro signo positus, atque exaltatus in deserto serpentium medebatur plagis ac morsibus ignitorum, dum in se aspicientibus percussis uitam reformaret atque salutem.

Et quidem hoc in tui figuram contingebat illis, o Iesu Christe, qui descendens de celis missus ab arce  Patris in terra uisus es, et cum hominibus conuersatus, serpens factus, id est homo humilis, nimirum qui de te ipso ita senseris: Ego autem sum uermis et non homo ; serpens, sed sine ueneno alicuius omnino peccati; serpens, inquam, eneus, id est sonorus, quia uerbum es Dei Patris per quem omnia facta sunt; eneus, quia solidus et firmus, cum pedes tui similes sint aurichalco sicut in camino ardenti, cruraque tua columne marmoree, que fundate sunt super bases aureas. Quis enim te rectior, quis clarior, quis purior, cum non sit iniquitas in te? Tui omnes cogitatus, tui omnes actus, uerbaque omnia super rectissimas et purissimas bases consiliorum sancte Trinitatis fundata sunt. Tu ergo, posteaquam ascendisti in palmam  crucis, et uictor apprehendisti fructus eius, utique fructus redemptionis atque saluationis humane sanguinem de manibus et pedibus tuis emittendo, sanguinem et aquam de latere tuo, exstinctus est ad uitam per mortem tuam predestinatis flammeus ille gladius atque uersatilis, et sistere iussus ad custodiendam uiam ligni uite, cum cherubim ante paradisum antea collocatus, ad quem primum uinctos triumphaliter tuos intromisisti, quos in ipso testamenti tui sanguine tunc emiseras de lacu, in quo non est aqua, cum ibi quidem sit fletus et stridor dentium, sed absque uenia.

Prememorato denique fratri arridere, et quod tremens nimium dico, dare osculum dignatus es, dum crux eadem tua hunc aureis exaratum litteris  preferret titulum:

Melchisedech panem uinumque litauit.
Christus idem statuens pactum uestus euacuauit.

Siquidem obtulisti et quotidie pro nobis offers teipsum Patri per Spiritum sanctum in odorem suauitatis idem ipse et hostia et offerens, ut singulari priuilegio, principali iure appellatus sis a Deo Pontifex iuxta ordinem Melchisedech, qui pane et uino tam uenerabile initiauit primus sacrificium. Parasti proinde et tu in conspectu nostro mensam aduersus eos qui tribulant nos, corporis et sanguinis tui saluifica in sancto altari sacramenta, que serpentes cohibeant ignitos a nobis, tartaree scilicet ministros exustionis demones, uitiorum incentores. Et  quia peccantes medicina semper egemus, hanc pro peccatis medicinam semper habemus, quam ueteratis, que secundum Aaron erant, sacrificiis eternaliter statuisti, o exorande Melchisedech, quia rex iustitie; o propitiabilis rex Salem, id est pacis, quandoquidem pacificasti per sanguinem crucis tue, siue que in terris, siue que in celis sunt, solus maxime potens compati infirmitatibus nostris.



LIBELLUS TERTIUS.



CAPUT PRIMUM.


Quoniam non est nomen aliud sub celo datum hominibus, in quo oporteat nos saluos fieri, quam nomen Patris et Filii et Spiritus sancti , hoc uenerabiliter amplecti, frequentare omnimodis, o Philochriste, debemus. Proinde et ternarius nobis numerus pluris habendus est, quatenus fratrem istum, qui nostro tertius interesse luctui et communicare lacrymis iampridem exoptat, grate admittamus, cum certe noueris scriptum: Funiculus triplex difficile rumpitur . Et: Frater qui adiuuatur a fratre quasi ciuitas firma . Est quippe idoneus fraternos hortatibus adiuuare animos, piisque relatibus quibusdam uelut machinis firmare pectorum munitionem.

 Aegre, inquit, habeo me multo inferius nosse et ualere, quam ut uestrum adequem desiderium, inquisitioni satisfaciam. Etenim secundum illud euangelicum: Si oculus tuus simplex fuerit, totum corpus tuum lucidum erit , ad Deum uestra intentio est, atque columbina ideo simplicitate nil aliud quam compunctionis monimenta, quam lacrymarum incitamenta queritis, quibus ueluti quodam nitro mundificari interior solet homo. Igitur pro similitudine sedentis asino Axe bruti atque irrationabiles sunt motus subiugandi, que dum claudicans siue factura interpretetur, ne uitiis claudicemus, appingit suo nomine, imo quales, ad quid etiam facti simus sedulo attendamus. Propterea, secundum clamantis in  deserto uocem paremus uiam Domini, rectas faciamus semitas eius ad patrem Caleph, qui cor omnium interpretatur, patrem uidelicet illum, qui cor habet disponendi omnia, suspirando, ut det nobis irriguum superius et irriguum inferius, lacrymas ob amorem superorum, lacrymas ob timorem inferorum.

Quanquam clareat satis tam fauste possessionis iam uos accolas esse, mi fratres, quatenus non inepte arrogem in uobis, quod per prophetam Dominus: Pactum, inquit, meum cum Leui fuit uite et pacis, et dedi ei timorem et timuit me, et a facie nominis mei pauebat . Siquidem pauetis non tantum quoniam morituri estis, hoc enim omnibus commune est uiuentibus, uerum post mortem quam habituri sortem sitis, quoniam penitus ignoratis, ad  exemplum iusti Iob, qui quasi tumentes super se fluctus timuerit Deum, coniicio ex uestris luctibus et uos timere et a facie nominis eius pauere, qui ad iudicandum uenturus est in nube cum potestate magna et maiestate, quando etiam uirtutes celorum mouebuntur, cum statu et ordine rerum horrifice prius atque intolerabiliter mutato et concusso fuerint signa in sole, et luna, et stellis, et in terris pressura gentium pre confusione sonitus maris et fluctuum, arescentibus hominibus pre timore et exspectatione, que superuenerint uniuerso orbi ; quando, inquam, recedet celum quasi liber inuolutus, et omnis  mons et insule de locis suis mouebuntur, quando reges terre et principes, et tribuni, et diuites, et fortes, et omnis seruus et liber abscondent se in speluncis et petris montium, et dicent montibus et petris: Cadite super nos et abscondite nos a facie sedentis super thronum et ab ira Agni quoniam uenit dies magnus ire ipsorum, et quis poterit stare? 

Super quibus allegorice licet tractent aliqui doctorum, tamen et historice competenter intelligi possunt, quod tantum chaos, tante sint future eris terrarumque demutationes, ut a suis omnia et locis et naturis emigrasse uideantur, ac nimio timore attoniti et tanquam ebrii diffugiant et latebras querant errabundi homines. Diem tam terribilem Sophonias etiam propheta exprimere intendit: Iuxta  est, inquiens, dies Domini magnus, iuxta est et uelox nimis. uox diei Domini amara, tribulabitur ibi fortis, dies ire dies illa, dies tribulationis et angustie, dies calamitatis et miserie, dies tenebrarum et caliginis, dies nebule et turbinis, dies tube et clangoris super ciuitates munitas, et super angulos excelsos. Et tribulabo homines, et ambulabunt ut ceci, quia Domino peccauerunt .

Consonant huic et apud Mattheum euangelistam Domini dicta: ue pregnantibus et nutrientibus in diebus illis: erit enim tunc tribulatio magna, qualis non fuit ab initio mundi usque modo, neque fiet: et nisi breuiati fuissent dies illi, non fieret salua omnis caro; sed propter electos breuiabuntur dies illi. Statim  autem post tribulationem dierum illorum sol obscurabitur, et luna non dabit lumen suum, et stelle cadent de celo, et uirtutes celorum commouebuntur. Et tunc apparebit signum Filii hominis in celo. Sicut enim fulgur exit ab oriente et paret usque in occidentem, ita erit et aduentus Filii hominis. Et tunc plangent omnes tribus terre et uidebunt Filium hominis in nubibus celi cum uirtute multa et maiestate. Et mittet angelos suos cum tuba et uoce magna, et congregabunt electos eius a quatuor uentis, a summis celorum usque ad terminos eorum . Itidem et in Apocalypsi Ioannes: Ecce uenit cum nubibus, et uidebit eum omnis oculus, et qui eum pupugerunt; et plangent se super eum omnes tribus terre: etiam. Amen .

 Et quidem tam insolitorum ostenta mirabilium in uisione nocturna cuidam prefigurata sunt. uidebat etenim, quod ueniret Filius hominis ad iudicandum uiuos et mortuos, quemadmodum et Psalmista: Deus, inquit, manifeste ueniet, Deus noster et non silebit, ignis in conspectu eius exardescet, et in circuitu eius tempestas ualida . Faciem eius qualiter reformidarent impii, qualiter profugerent et latere uellent, dum nullatenus ualerent, qua desperatione extabescerent, ipse item in spiritu preuidens: Exsurgat Deus, ait, et dissipentur inimici eius, et fugiant, qui oderunt eum a facie eius, sicut  deficit fumus, deficiant, sicut fluit cera a facie ignis, sic pereant peccatores a facie Dei .



CAPUT II.

Preterea unum e fratribus nostris negligentius se gerentem subitanee et improuise contigit uita decedere heu expertum, quod in Apocalypsi legitur : Si non uigilaueris, ueniam tanquam fur, et nescies qua hora ueniam ad te. Hic cuidam religioso per uisum apparuit, et interroganti quomodo circa se ageretur: aspera, inquit, et luctuosa quamuis laborem penitentia, nichil tamen me grauius angit, nichil amarius terret quam recordatio illius in reprobos animaduersionis: Discedite a me, maledicti, in ignem eternum qui paratus est diabolo et angelis eius . Unde per tam tremendum te  iudicem contestor, ut pro meis ores intente miseriis et tu ipse esto uigilans, atque memora semper, quoniam in memoria eterna erit iustus, ab auditione mala non timebit .

Hanc igitur auditionem malam, auditionem, o amici, tam desolabilem sic audiamus interim ex Euangelio, quatenus ab ea non timeamus in iudicio. Legationem mittamus ad tantum Regem, dum adhuc longe agit, dum sui remoratur impetum aduentus, atque rogemus ea que pacis sunt. Nam, etsi decem millium suffragetur copia nobis, formidabile tamen est congredi cum illo, qui cum uiginti millibus occurrat illi, maxime Deo et homini, Domino uirtutum, Regi glorie, qui suo facile duplo nostrum atterere simplum possit, dum et Iob dicat, ille Dei  quoque testimonio uir simplex et rectus ac timens Deum et recedens a malo: uere scio, quod non iustificetur homo compositus Deo, si uoluerit contendere cum eo, non poterit ei respondere unum pro mille: sapiens corde est, et fortis robore, quis resistit ei et pacem habuit?  Siquidem et prophetarum clarissimus Isaias : Facti sumus, ait, ut immundus omnes nos, quasi pannus menstruate uniuerse iustitie nostre, et cecidimus quasi folium uniuersi, et iniquitates nostre quasi uentus abstulerunt nos. Si autem tales iustitie nostre, igitur quales iniustitie?

Quamobrem, mi fratres, pacifice legationis premittamus obsides, pretiosa scilicet auri, thuris et  myrrhe munera, aurum regi, nosmetipsos ad regulam institutorum ipsius auream regendo: thus Deo in ara nos compunctionis sacrificantes, quia sacrificium Deo spiritus contribulatus, cor contritum et humiliatum Deus non despiciet; myrrham, ut semper mortificationem Iesu in corpore nostro circumferamus, ut et uita Iesu in corporibus nostris manifestetur. Iuxta Ecclesiasten , inquam, omni tempore sint uestimenta nostra candida, et oleum de capite nostro non deficiat, ut niuee castitatis nos iugiter adornent lilia, et oliue celestis oleum, id est Spiritus sancti unctio interioris caput hominis, id est cor nostrum impinguet. Etenim sensu apostolico ita renouati spiritu mentis nostre, et induti nouum hominem, qui secundum Deum  creatus est in iustitia et sanctitate ueritatis, cum ueste nuptiali ad uere incorruptionis nuptias intrare merebimur, quas fecit Filio suo summus ille Rex, celi ac terre principatum tenens, et agni comedendo paschalis carnes sanguinemque bibendo, mortiferum Aegypti percussorem non uerebimur, sed uite reseruabimur eterne illo Domini promisso: Qui manducat meam carnem, et bibit meum sanguinem, habet uitam eternam, et ego resuscitabo eum in nouissimo die . Hoc siquidem mire ineffabilisque mysterium efficacie, qua cum Deo dii efficimur, qua Christo concorporamur, quemadmodum et ipse asserit: Qui manducat meam carnem et bibit meum sanguinem, in me manet et ego in illo; sicut misit me uiuens Pater, et ego uiuo propter Patrem,  et qui manducat me, uiuet et ipse propter me . Unica uere et appetenda nimis portio, qua digne participans regem uenturum habebit procul dubio pacatum, atque secundum nomen Leui timoratis addetur illis, de quibus scriptum est: uobis autem timentibus nomen meum orietur sol iustitie.



CAPUT III.

Et ob uestrum utique profectum rem uobis referam, fratres, quam didici nostro cuidam aliquando familiari accidisse. Sacerdos erat et sacri ministerium altaris ut desiderium, sic habebat etiam usum exsequi, pie ac fideliter frequentans memoria illam Ecclesie ad Deum supplicationem: Concede nobis hec, quesumus, Domine, frequentare mysteria, quia, quoties huius hostie commemoratio celebratur, opus  nostre redemptionis exercetur.

Quodam igitur mane opus exercebat tam desiderabile, cum infra canonem, scilicet dum corpus et sanguinem iam consecrasset Dominicum, repente modo, quem assequi dicendo minime possum, tam spiritualibus quam corporalibus oculis coram se uidit puerum in cruce pendentem, de cuius latere ac si uulnerato stillarent sanguis et aqua in calicem. Dum uero ad Dominicam uenisset orationem, uisione subito immutata eumdem puerum non iam in cruce pendere, sed in solio contemplatus est maiestatis residere iuxta illud apostolicum: uidemus Iesum propter passionem mortis gloria et honore coronatum . Itaque illa sumenti sacramenta  qualiter in palato cordis uel oris tunc sapuerint, supra me est; nouit ipse, cui taliter concessum sit gustare et uidere, quoniam suauis est Dominus.

uos autem quomodo accipiatis, que dicuntur, quomodo sapiant uobis, produnt lacryme, quas deducunt oculi uestri, dum et uersiculum recolatis illum: Cibauit eos ex adipe frumenti, et de petra melle saturauit eos ; et quod granum frumenti cadens in terram mortuum fuerit, multumque fructum attulerit. Huius adipe cibari, uidelicet Christi corpore et sanguine ad sanctum altare saginari, de petra melle saturari, uerbo scilicet Dei anime uentrem adimplere uotiuum atque precipuum habetis, quemadmodum est illud Psalmiste: Quam dulcia faucibus meis eloquia tua,  Domine, super mel et fauum ori meo! 

Et quidem tales munere iam diuino estis, quibus lacte opus non sit; sed solido cibo, quandoquidem circa sanctarum uersamini Scripturarum limpidissimos fontes, simplicisque et candide mentis oculos ad illud intenditis de Canticis canticorum : Oculi eius sicut columbe super riuulos aquarum, que lacte sunt lote et resident iuxta fluenta plenissima. Idcirco et clarius uidetis hanc typicasse petram, Christum scilicet, illam, que a Moyse uirga bis percussa est; silicem, de qua egresse sunt aque largissime, ita ut biberet populus et iumenta, quoniam ex eodem Christo bis percusso, id est et cum uiueret, cruci affixo, et cum iam mortuus esset, a milite lanceato, profluxerunt sanguinis et aque sacramenta  et abundantissima donorum Spiritu sancti fluenta.

Sed ut uenerabile, sic et iam precordiale mihi est ad tantam percussionem cor et linguam excitare, secundum quod fidelis anima commonetur: Surge, amica mea, speciosa mea et ueni, columba mea in foraminibus petre, in cauerna macerie . Bis utique percussus est Christus, uidelicet tam passione exteriori quam angustia interiori: Tristis namque est, ait, anima mea usque ad mortem . Et: Cepit pauere et tedere , et factus est sudor eius sicut gutte sanguinis decurrentis in terram . Nihilominus uero se suggerit, quod ad Eliam uidua dixit Sarepthena: En colligo duo ligna , que procul dubio crucem duobus compactam lignis mysticauerunt, in  quibus tam in latum Christus quam in longum distentus, quia et in manibus confixionem et in pedibus tulit, bis fuisse percussus serio dicatur.

Denique, et ueritatis euangelice lucernam pedibus nostre intentionis adhibeamus, atque lucidius patebit, quod ille Iob uerus, ille uir dolorum et sciens infirmitatem, qui uere languores nostros tulit et dolores nostros portauit, bis percussus sit, quoniam et linguis Iudeorum crucifixus est hora tertia, et manibus militum hora sexta. Igitur secundum quadrangulam crucis formam, ex qua orbi quadrifido uere et perpetue cum Deo pacis beneficia prouenerunt, quatuor uobis sensus proposui, quibus me uestros in compunctionem percussisse animos ipse dederit, de quo dicit Pater: Propter scelus populi  mei percussi eum . Exinde sancito in nomine Patris et Filii et Spiritu sancti baptismate impletum est propheticum illud: Erit fons patens domui Dauid et habitantibus Ierusalem in ablutionem peccatoris et menstruate . Et illud Dominicum: Qui sitit, ueniat ad me et bibat. Qui credit in me, sicut dicit Scriptura, flumina de uentre eius fluent aque uiue: hoc autem dixit de Spiritu, quem accepturi erant credentes in eum .



CAPUT Iu.

Porro, quoniam tante maiestatis, scilicet sancte Trinitatis nunc opportune mentio interuenit, et uos tertii huius libelli frontem signastis hoc nomine, quedam memorabilia nobis et pia inde referam.

 Istius quidam nominis iugem memoriam habebat, tanto que affectu et lacrymis frequentabat inuocando, et nocturnum siue diurnum ei psallentium priuatim dependendo, ut interdum non in corde solum, sed etiam in ore diuinum quemdam sentiret gustum fauo mellis dulciorem. Triumphale nomen! Inuisibilis uirtus, cui resistere nil potest aduersi, quippe ut scriptum est: Turris fortissima nomen Domini, ad eam currit iustus, et exaltabitur. Substantia diuitis urbs roboris eius, et quasi murus ualidus circumdans eum . Nec enim minus alta, minus munita est a turre Dauid, que edificata est cum propugnaculis; quin et mille clypei pendent ex ea, omnis armatura fortium . Si ad turrim uero spectemus Libani, que respicit contra Damascum, eque  et ista predicabilis est. Nam despicit fortem armatum, scilicet diabolum, qui secundum nomen Damasci quod interpretatur sanguinis populum, semper sanguinem, id est mortem sitit animarum.

Itaque, dum candidationi, quod interpretari Libanum nostis, dum anime et corporis studeret puritati frater ille, per nocturnam quietem se uidit positum in quadam ecclesia, cuius sanctuarium mira lux, mirus odor respergeret. Ibi siquidem sancta Trinitas throno residebat aureo plus nimium auro et ipsa obrizo resplendens, quod, quia preclare obradiet, omen accepit. Quam dum adoraret, dum se in gratiarum actiones totum effunderet, repente in se ipsum rediit, ut crederet magis per mentis excessum quam per somnium se hoc uidisse.

 Neque friuolum sit sanctam Trinitatem hac in specie uisam, quandoquidem in Canticis canticorum : Ecclesia caput Christi, uidelicet Diuinitatem, aurum esse optimum predicet, eo intuitu, quod cunctis hoc metallum pretiosus metallis et appetibilius sit.

Etiam hic ipse tantam denuo uidit maiestatem super altare quoddam, ante quod sepius ac deuotius orare solebat, uerum habitu dissimili. Nam quemadmodum in Daniele uel in Apocalypsi legitur, diuinitatis antiquitas ex candoris albitudine insinuabatur, dum Patris uestimentum esset quasi nix candidum, et capilli capitis eius quasi lana munda. Eadem specie et sanctus florebat Spiritus. Horum medius pendebat in cruce Filius mirabili quodam  atque ineffabili modo et nouus parens et uetus, dum caput etiam eius et capilli essent tanquam lana alba, et tanquam nix. Procidens ergo tam reuerende maiestati adorabat et benedicebat, illud gratiarum actionis ter iterans: Tibi laus, tibi gloria, tibi gratiarum actio, o beata et benedicta et gloriosa Trinitas Pater et Filius, et Spiritus sanctus, sentiebatque dulcissima se a Spiritu sancto aspiratione dignari, que aspiratio, mi fratres, tam uehemens interdum ac fortis esse solet, ut nisi fortissimus ipse aspirator animam, cui aspirat, sustentet, dissoluatur et quasi liquefiat. Si mundum inuenerit pectus, si exercitatam compunctione et lacrymis, nec non piis actibus mentem, lenis ac dulcis sentitur, suique amoris gratia perfundit et lumine. Si alicuius uero peccati  seu negligentie sordes insederint, se exhibet seueriorem, dum ui quadam acriori et ardore excoquat ipsum, quod displicet.

Ceterum, predictus frater quomodo tam adorabilem tertio maiestatem uiderit, nunc reticebo, quia intimus hic noster in opusculo, cuius est titulus, Triumphale Bulonicum, hoc retulit. Supersedebo et aliis quibusdam, que in suis eum opusculis passim scriptitasse nouimus. Ignota requiritis, dicam que noui breuiter. O quam felix, quam beatus, qui Spiritus sancti gratiam, attactum, dulcedinem bene uiuendo meruerit! Siue uigilans, siue dormiens ille tutus est, sensus habens illuminatos, et disciplinate mentis et oris modestiam. Heu! quam infelix, quam miser, qui spiritu maligno possidetur et agitur!  uidere talem, et audire nimii est horroris, uelut cuidam occurri aliquando, in quo exhorruissetis uirgilianum illud de quadam arreptitia, cui non uultus, non color unus, non compte mansere come, sed corpus anhelum et fera corda tument, maiorque uideri nec mortale sonans.



CAPUT u.

Denique, frater quidam infirmatus magnopere cupiebat dissolui et cum Christo esse, tota sanitatis sue tempora in conuersatione exigens bona et precibus instans et lacrymis, quatenus hoc mereretur. Ad medium fere tempus cuiusdam noctis quodammodo suum extra corpus spiritum persensit profecturum ad Iudicis tribunal. Nec defuerunt demones; instar uulturum parabant irruere, proficiscentem  insequi. Eorum aspectu tartareo pauefactus ille sicut ouicula inter lupos exposita, anxiari admodum cepit, cum repente iterum se in corpore inuenit. Itaque expertus, quam difficilis, quam districta profectio sit illa, merore quam egritudine magis grauabatur. Sequentis uero ad uesperum diei cum iaceret in animo Deum suspenso, assistere coram se uidit duos celites gloriosos, sanctum scilicet Paulum apostolum, et sanctum Nicolaum, in quorum presentia et conspectu tante suauitatis illum atque refrigerii aura circumfudit, ut paradisiane serenitatis quiddam sentiret, dum et ignea febris, qua grauiter laborabat, continuo exstincta sit, et ualetudo bona successerit. Nihil est siquidem quod sanctorum non ualeant in Deo merita.

 Et uere iuxta Psalmistam iudicia Dei abyssus multa ; qui ab origine mundi tot generationum homines sui habere ignorantiam et ire in damnationem permiserit, quorum plurimi ceco ac nimis erroneo mortis contemptu hanc preoccupantes diuersis generibus moriendi longiora uiuendi spatia ultro sibimet preciderunt, ut summe fuerit apud Indos philosophie, ad senium uenientes accendere rogos, quibus sese iniicerent et arderent. Nec minus miseri, imo crudeliores illi, atque bestiis inhumaniores, qui suos parentes, dum adhuc uegeti erant et carnibus teneriores, impie mactabant, atque his epulabantur, quasi pietas esset grauedine illos senectutis liberasse, sibique taliter inuiscerasse,  uidelicet belluini nec non deterrimi homicide, dum fortitudini deputant siue probitati temerarie ac precipitanter mori, dum stelliferas sedes, aut Elysios hereditare estimant campos, Charonis nescio cuius nauicula, trans Stygem seu Acherontem euecti, gehennalia incurrerunt incendia, et non a Cerbero, quem finxerunt, sed a Satana, quem nescierunt, lacerandi, corrodendi, et uermis eorum non morietur, et ignis eorum non exstinguetur.

Ingerit se illud etiam Horatianum:

      Deus immortalis haberi
Dum cupit Empedocles, ardentem frigidus Aetnam
   Insiluit. 

Refertur quin etiam Leonidas rex Spartanorum  regis Persarum Xerxis, ad Greciam irrumpere uolentis, innumerabiles pene copias apud Thermopylarum angustias cum sexcentis duntaxat uiris incursasse et cecidisse. Qui declinare aduersarios cum posset, tamen se ipsum morti et suos deuouit, atque priusquam pugnarent, reficere illos adhortatus: Optimi commilitones, ait, ita prandete, tanquam apud inferos cenaturi. Eheu qualis adhortatio! qualis contemptus mortis! quantum differt cena inferorum ab illa, qua dicitur: Beati, qui ad cenam nuptiarum Agni uocati sunt . Nesciuit procul dubio hanc magnanimus uir ille, qui pro patria mori fortiter gloriosum fortitudinis et eternum insigne, famam reputabat felicem, utique ad infelicem cum suis mensam sic moriendo  sessurus. uerum, quoniam infructuosum est talibus immorari, prosequor, que malitis audire.



CAPUT uI.

Sepulcrum contigit quoddam aperiri, quatenus in eo mortuus recens sepeliretur. Qui ante fuerat sepultus, pene integro adhuc corpore durabat, nisi quod teneriora uentris a uermibus erant exesa. O lugubre lacrymosumque spectaculum! Ossa etiam tum sibi coherentia, coste et nerui, oculorum concaui orbes, ordo dentium nudatus carne, quo deueniat homo quantumcunque formosus, quantumcunque ualidus, cuiuslibet nobilitatis, cuiuslibet dignitatis, monstrabant miserabiliter. Memoratus interfuit frater, materiamque tribulationis et doloris ex hoc inueniens multam, nomen Domini inuocabat  multiplicius, uersans assiduo meditatu, que apud Iob leguntur: Per somnium in uisione nocturna, quando irruit sopor super homines, et dormiunt in lectulo, tunc aperit aures uirorum et erudiens instruit disciplina, ut auertat hominem ab his que fecit, et liberet eum de superbia, eruens animam eius a corruptione, et uitam illius, ut non transeat in gladium: increpat quoque per dolorem in lectulo, et omnia ossa eius marcescere facit: abominabilis ei fit in uita sua panis, et anime illius cibus ante esiderabilis, tabescet caro eius, et ossa que tecta fuerant, nudabuntur. Appropinquauit corruptioni anima eius, et uita illius mortiferis . Illudque item Psalmographi: Mane floreat et transeat, uespere decidat induret et  arescat; quia deficimus in ira tua, et in furore tuo turbati sumus .

Itaque, totus in talium contemplatione laborabat in gemitu suo, lauabat per singulas noctes lectum suum, lacrymis suis stratum suum rigabat. Et quoniam que uigilans quis meditatur, dormienti etiam interdum imaginantur, in uisione nocturna ipsum a se Iob conspectum referebat, qualis et in sterquilinio fuerit, et quali postea sanitate refloruerit, quia regio cultu ac diademate gloriosus inter amicos consolantes atque conuiuantes residebat, dum unusquisque ouem illi unam et inaurem auream daret unam, innocentie profecto et obedientie illius sic congrua ut pretiosa dona. uerumtamen hoc protulerim, quod sicut in Euangelio habetur, transfiguratum  uiderit in monte Dominum preferentem quanta, quali fulgebunt in resurrectione gloria electi, quando reformabit corpus humilitatis nostre configuratum corpori claritatis sue ; quando erit lux lune sicut lux solis, et lux solis erit septempliciter sicut lux septem dierum in die, qua alligauerit Dominus uulnus populi sui, et percussuram plage eius sanauerit , uere omnia sciens, uere omnia potens medicus, quem in eadem luminis atque decoris maiestate uidebit per secula omnis Ecclesia sanctorum, quam habuit, priusquam esset mundus apud Patrem; quam habuit, inquam, dum, Spiritu sancto cooperante per ipsum et cum ipso, Pater operaretur sex diebus mundum, et in septimo requiesceret.



CAPUT uII.


Melior reuera est, o dilecte, fructus sapientie auro et lapide pretioso, et genimina eius argento electo, quam sobria humilisque consectans anima, quidquid desursum gratie acceperit a Patre luminum, superne attribuit omnino beneficentie et dignationi. Scriptum denique est in lamentationibus Ieremie, cui preexcelsa sanctimonie ac prophetie gratia suum competit nomen, quod excelsus Domini ex Hebreo sonat: Bonum est prestolari cum silentio salutare Domini. Bonum est uiro, cum portauerit iugum ab adolescentia sua. Sedebit solitarius et tacebit, quia leuabit se super se. Ponet in puluere os suum, si forte sit spes .

Propterea, non altum sapienti, sed timenti et solitudinem  sancte meditationis atque silentium appetenti, ut tacens liberius attendat graue nimis, onerosum et lamentabile super Adam et filios eius iugum illud et sententiam: Quia audisti uocem uxoris tue et comedisti de ligno, ex quo preceperam tibi, ne comederes, maledicta terra in opere tuo, in laboribus comedes ex ea cunctis diebus uite tue, spinas et tribulos germinabit tibi, et comedes herbas terre, in sudore uultus tui uesceris pane tuo, donec reuertaris  in terram, de qua sumptus es; quia puluis es et in puluerem reuerteris , spem excitare solent ad salutare Dominicum uisitationes Dominice et leuare humilem super se.

Econtra quantum noceat plerumque curiositas, quantum deprimat secularis appetitio familiaritatis, indicio est Dina, que pudici pertesa tabernaculi secretum, exiit uidere mulieres regionis, sed male supplantata patri Iacob, uidelicet bono supplantatori magnum scandali malum peperit. Secundum etenim nomen suum, quod interpretatur iudicium istud, corruptionis et deuirginationis iudicium tulit a Sichem filio Hemor, qui scilicet suis quoque nominibus brutos homines atque uitiorum onere laborantes insinuant, quandoquidem Hemor asinus,  Sichem labor interpretatur.

Sed Sapientia, scilicet Christus foris predicat, in plateis dat uocem suam, in capite turbarum clamitat, in foribus urbis profert uerba sua dicens: Usquequo paruuli diligitis infantiam, et stulti ea, que sibi sunt noxia, cupient, et imprudentes odibunt scientiam? Conuertimini ad correptionem meam ; et: uenite ad me omnes, qui laboratis et onerati estis, et ego reficiam uos. Tollite iugum meum super uos, et discite a me, quia mitis sum et humilis corde, et inuenietis requiem animabus uestris: iugum enim meum suaue est ei onus meum leue .

Et quidem, fratres, me estimo lacrymosa iam uobis narratiuncula satisfecisse, que nouerim, referendo, et si aliqua restent, que opusculo inserentur  illi, quod ante aliquod tempus inceptum perficere uestra me affectio et hortatus impellit, et quia ipsum hoc opusculum, quo nunc colloquimur, ex Ecclesiaste principium habet, congrue ex eodem habebit et finem, quatenus non sine lacrymis audiamus dicentem: Deum time et mandata eius obserua, hoc est enim omnis homo . uere etenim ad hoc conditus est, atque per hoc ad uerum esse perducitur omnis homo, si Deum timeat et mandata eius obseruet. Nam in Prouerbiis quoque sic habetur: Custodi legem atque mandatum, et erit uita anime tue et gratia faucibus tuis: tunc ambulabis fiducialiter in uia tua, et pes tuus non impinget: si dormieris, non timebis, quiesces, et suauis erit somnus tuus . Aeternis igitur redonat  se timentes Ne uerus ille ac singulariter iustus, qui fortissimo passionis uino inebriatus mortis somno in cruce dormiuit, et requiescens in sepulcro et soporatus accubuit ut leo et quasi leena, qui potenter dicere solus potuerit: Potestatem habeo ponendi animam meam et iterum sumendi eam , quandoquidem euigilarit tertia die auctor uite, princeps fortitudinis, Christus Dominus, principalis suauitas, perennis et uera sanctorum requies. Amen.





REINERI MONACHI DE PROFECTU MORTIS LIBRI DUO.
(D. Bern. PEZIUS, Thes. Anecdot. Iu, III, 249, ex cod. ms. S. Laur. Leod.



LIBER PRIMUS.



CAPUT PRIMUM.


Multum proficere ad salutem animarum mortem corporum nescire nullatenus possunt quicunque carcerem presentis uite et iugum graue super filios Adam a die exitus de uentre matris eorum usque in diem sepulture in matrem omnium aut cogitatu considerant, aut experiuntur miseriis, ut Apostolo congemiscant dicenti: Miser ego homo! Quis me liberabit de corpore mortis huius?  Quicunque, inquam, tribulationem et dolorem inueniunt, ut item animo cum Psalmista contrito dicant: Super flumina Babylonis illic sedimus et fleuimus, dum recordaremur Sion . Speculari siquidem et habere summum desiit bonum preuaricator Adam, dum male speculatus ligni fructum uetiti summo se malo  inseruit, quatenus ex eo importune comederet mulieris instinctu. Dicit uero Apostolus: Adam non est seductus; mulier autem seducta in preuaricatione fuit . Ergo scienter Adam peccauit, nec deliciis contentus paradisi, altiora se per rapinam querere attentauit dedignatus obedire, quandoquidem comparari ambiret Deo. uerum, quoniam cum in honore esset, non intellexit; comparatus est iumentis insipientibus et similis factus est illis , similitudine Dei priuatus, concupiscentiaque carnali, motibusque iam effrenis irrationabilibus abstractus est itaque et illectus, quia, secundum apostoli Iacobi dictum: Concupiscentia, cum conceperit, parit peccatum; peccatum uero, cum consummatum  fuerit, generat mortem .

Et heu! quam amarus generi est humano factus ille seruorum peccati morsus! Hoc in morientibus uideri maxime potest. Fateor miser, quod plurimorum lectulis dum sepius assedissem, dolores, angustias sudoresque illorum amare dolui tribulatus satis, utpote moriturus et similia reformidans. Atque, ut taceam de multis, unum uidi e fratribus nostris per quadraginta propemodum dies ita doloribus coangustatum, quatenus alimonie nichil acciperet, nisi quod aquam sibi poscebat interdum dari signo potius quam uoce. Et quidem tale nobis epulum parauit, tale nobis absinthium Eua miscuit, dum pedibus uaga et oculis, per illum uoluptatis licenter  locum spatiatur, dum luciflue amenitatis limites transcendit, atque incontinenti curiositate, qualis haberetur foris mundus, prospectat.

Unde opportunitatem quoque nactus aduersandi perditus ille Satanas serpentem, qui et callidior erat cunctis animantibus terre, que creauerat Dominus Deus, ac dulcedinem captando mellifluis sese uicinius septis ingerebat, ingressus est. Siquidem est credere absurdum, in paradiso illum fuisse, et ibi collocutum mulieri, maxime peruasum a diabolo, qui utique a regno Dei et sacris esset sedibus irreuocabili iam animaduersione ob superbiam extrusus. Si autem inibi reptabant serpentes, cur etiam leones aut lupi uel cetera non admitterentur animantia, ut hirsute barbis capelle, aut  hirci, aromatica uulnerarent morsibus arbusta, per florigeros pilosi campos saltarent, ulule responderent et Sirene tanquam in delubro uoluptatis melos interturbantes angelicum? Fossores talpas illam uiuentium terram absit fodiendo commolere et eruere, uespertiliones circumuolitare, dum perpetua illic dies nullum tenebrescat in uesperum. Intemerata equidem ac specialis mansio nichil talium receptat, que solis hominibus unica esset munificentia Dei contributa, neque iam penitus haberet facultatem mala bestia, insidiosus scilicet Behemoth transeundi per eam. Quin potius ipse, qui dixerat: In celum conscendam, super astra Dei exaltabo solium meum, sedebo in monte testamenti, in lateribus  aquilonis; ascendam super altitudinem nubium; similis ero Altissimo, et Deus sum ego, et in cathedra Dei sedi, et dederat cor suum sicut cor Dei ; iam secundum nomen suum totus animalis  in infima deuoluitur, in reptile descendit irrationale, obsidet cor linguamque serpentis extrauagabundi, cuius per os utique totus iam irrationabilis ad mulierem hec tanquam rationis uerba eloquitur, imo exsibilat: Cur precepit uobis Deus, ne de omni ligno paradisi comederetis?  Quomodo mentitur? quomodo uerba Dei dissimulat et supplantat nebulo captiosus, de quo ueraciter omnino dictum est, quod fuerit homicida ab initio, et in ueritate non stetit,  quia non est ueritas in eo, et cum mendacium loquitur, ex propriis loquitur, quia mendax est et pater eius , mendacii scilicet. Ligna siquidem paradisi omnia, unum duntaxat excipiens, Deus Ade indulserat. Nam mulier quoque sic fatetur: De fructu lignorum, que sunt in paradiso, uescimur, de ligno autem, quod est in medio paradisi, precepit nobis Deus ne comederemus et ne tangeremus illud, ne forte moriamur . O et mulierem iam subuerse mentis ac temerarie! Temerauit quippe mendacio edicti ueritatem diuini, addere ausa, quod minime Deus addiderit, et nec tangeremus illud. Denique, quod grauissima interminatione et certissimo prefixum tenore fuerat, in quocunque enim die comederis ex eo, morte morieris, leuissimum illa  esse deputans, et uelut dubitabile, et hoc addidit, ne forte moriamur.

Quam funebre quam luctuosum forte istud, ad quantum, ad qualem deuenerit effectum, plus dolore quam sermone, magis gemitu quam dictatu comminiscendum est. Procul dubio ille qui per serpentem nunc loquebatur foris, iam intus animos per sese paradisicolarum attentauerat, precipites ac pronos ad sibi consentiendum deprehenderat, ut etiam beatus papa Gregorius: Nisi prius, ait, per superbiam intus tumuissent, foris tentati tam facile non cessissent. Itaque presumptor exsecrabilis Deum mendacem, atque inuidum, semet ueracem ac beneuolum credi et haberi machinans, dixit denuo ad mulierem: Nequaquam morte moriemini:  scit enim Deus quia in quocunque die comederitis ex eo, aperientur oculi uestri, et eritis sicut dii, scientes bonum et malum .



CAPUT II.

Sic Leuiathan, quod interpretatur additamentum eorum, sic coluber ille ueneficus dire infectos duxit ad mortem, traxit ad interitum, quibus dum promittit deitatem, secundum nomen Eue addit calamitatem, addit ue infinitum, que competentius mors quam uita, uerius mater cunctorum morientium dicenda sit quam uiuentium. Ex ista enim miserabiliter omnis Adam moritur nisi ex Christo uiuificetur. uidit ergo mulier quod bonum esset lignum ad uescendum, et pulchrum oculis aspectuque delectabile,  et tulit de fructu eius et comedit, deditque uiro suo, qui comedit, et aperti sunt oculi amborum . Ante serpentis confabulationem mulier quidem uiderat lignum, sed non temerauerat: nunc uero propterea uidisse et curiose intuita notatur, quo illius tam conspicue naturam per seipsam experiretur, atque proprio diiudicare gustu haberet, quis ueracior, Deus an serpens existeret, qui contraria sibi seu repugnantia pretendissent.

Etenim, cum ratione predita ceterorum instar animantium irrationalem esse non ignoraret serpentem, nec nisi per alienum illi spiritum uocis articulate uerba suppetere, uelut diuino animaliter inducta oraculo omnipotentem credidit eum, qui per tale ostentum se alloqueretur, sibi prospiceret,  consultumque uellet. Itaque assensit, manus suas expandit ad rapinam, auulsit temere pomum, gule satisfecit mortifere, nec non importunitate muliebri, exactione improba et procaci etiam uirum ad hoc impulit. Nam misere miser obediuit, animum effeminare submisit uirilem, stolida nimis compassione comparem suam destituere nolens et quas seorsum fieri.

Ergo in suam et nostram preuaricatus est mortem. Heu, heu, heu! uere inobediens uite, id est sancte Trinitati. Siquidem et in libro qui titulatur in Genesi ad litteram, augustissimus doctorum Augustinus ita dicit: Adam, posteaquam de ligno prohibito seducta mulier manducauit, eique dedit ut simul ederent, noluit eam contristare, quam crederet  sine suo posse solatio contabescere, si ab eius alienaretur animo, et omnino illa interire discordia, non quidem carnis uictus concupiscentia, quam nondum senserat in resistente lege membrorum legi mentis sue, sed amicali quadam beneuolentia, qua plerumque fit ut offendatur Deus, ne homo ex amico fiat inimicus. Ergo alio quodam modo etiam ipse deceptus est, sed dolo illo serpentino, quo mulier seducta est, nullo modo illum arbitror potuisse seduci. Hanc autem proprie seductionem appellauit Apostolus, qua id quod suadebatur, cum falsum esset, uerum putatum est, id est, quod Deus ideo lignum illud tangere prohibuerit, quod sciebat eos, si tetigissent, uelut deos futuros, tanquam eis diuinitatem inuideret qui eos homines fecerat. Sed,  etiamsi uirum propter aliquam mentis elationem, que Deum internorum scrutatorem latere non poterat, sollicitauit aliqua experiendi cupiditas, cum mulierem uiderat accepta illa esca non esse mortuam: non tamen eum arbitror, si spirituali mente preditus erat, ullo modo credere potuisse, quod eos Dominus ab esca illius ligni inuidendo uetuisset.



CAPUT III.

Leodii cum esses, o Wilelme, huius sepenumero aliorumque sententias doctorum uersabamus, et sedule disquirendo, fraterne disceptando uelut odoris nos inuicem questionum flosculis aspergebamus, nec dedignabaris a me, indocto licet, scholasticus, que sentirem, addiscere, ita ut etiam absens tabellariis  me frequentibus sollicitares: somnolentum perinde censebas et pigrum, ni continuo rescripsissem, adeoque amici acceptabas ingeniolum, ut nichil accusares, quantumuis tumultuarie stylus aut incondite barbarizasset. Totum igitur me impendebam beneuolentie et degustabam, uicissimque negotiabar ex te, cum tu opulente admodum frugis philosophia inaurareris diuina et humana, scientiamque infloraret conuersatio, et euo iuuenis formares moribus senem: Cani enim sunt, ait senior quidam, sensus hominis, et etas senectutis uita immaculata . Siquidem dicebas sapientie: Soror mea es, et prudentiam uocabas amicam tuam, quandoquidem muliercularum tantopere uitares contubernia, generis sane arguti, nec non ad illiciendum  efficacis, seduloque illud attenderes Salomonis: Mulier uiri pretiosam animam capit . Quanquam, ut scriptum est: Gratia super gratiam mulier sancta et pudorata et sicut sol oriens in altissimis Dei: sic mulieris bone species in ornamentum . uerumtamen, quasi prudens et cautum animal tu uitabas foueam, ac freno moderabaris castimonie, nec muliebrem aspernabaris sexum, quin potius pro Apostoli dicto: Noli altum sapere, sed time , culpam timebas et uitium, quoniam a muliere initium factum est peccati, et per illam omnes morimur.

Nec sine singultu et cordium quodam rugitu edicere poteramus nostri illius quem noueras amici casum, qui, dum uersaretur communiter nobiscum,  sancte religionis, quem ferebat habitum, religiosa et celibe uita impense honestabat. Sed cellule illi cuiusdam in eremo iniuncta est prouisio, ubi nichilominus que solebat, bone exercitationis munia non ignauus eremita interim prosequebatur. Maturitati uero postmodum sue confidens, nec respectui habens, quod ipsum etiam Dei Filium tentauerit in deserto diabolus, leues mulierculas inconsulte aggregatas inconsultius sibi commanere uoluit. Actitabantur in penitentie loco seculares chori, lenocinia canticorum strepitabant, ut insolitum echo per nemora resultantem ipse, ut estimo, fere fugitarent attonite.

Sed nunquid abscondere potest homo ignem in sinu suo, ut uestimenta eius non ardeant? Aut ambulare  super prunas, et non comburentur plante eius? Nec euo quantumlibet prouectiori abesse circumspectionem expedit. Namque et frigidis et cariosis senio membris calor irrepere inordinatus potest. Incautus autem et dormitans facile patet insidiis. Ergo uirtutum emulus hostis semper circumspiciendus est. Denique, quanto est locus remotior, tanto est ad peccandum stultis opportunior. Prouenerunt ideo illic de ecclesia, de sacris, de mansionibus, que lugeri debeant multo amplius quam scribi. In spirituali homine, mi frater, spiritus quidem pomptus est, caro autem, cum sit infirma, si mens uel minimum resoluatur, continuo lasciuit, mouetur, increpitat legem mentis lex garrula  quedam, que inserta est membris. uere fenum est populus Quam labilis, quam infirmus est homo! Etiam ille primatum fortissimus Samson ad mille hostium cohortes heros inuincibilis, meretricule lenocinantis uictus est atque in mortem actus perdito amore, et amarum cepit experimentum, quod sint quidem fauus stillans labia meretricis et nitidus oleo guttur eius, nouissima autem illius amara quasi absynthium, et acuta quasi gladius biceps; pedes eius descendant in mortem, et ad inferos gressus illius penetrent: multos enim uulneratos deiecit, et fortissimi quique interfecti sunt ab ea.



CAPUT Iu.

Enimuero quis expediat quaquauersus gentium mulieres quantorum fuerint incentiua malorum?  uel solum illud interserere sic sufficiat, quod circa eiusdem Samsonis tempora ob unius muliercule infamis raptum XXXuIII millia et CC, sedecies quoque centena millia decennali bello Grecorum atque Troianorum sint interfecta, ut scripsit Dares Phrygius qui presens interfuit. Plane pro quanta probitas gloria, pro quanta fortitudinis prerogatiua uires Europe et Asie tunc adeo quassate sunt, tot periere potentes a seculo, uiri famosi? Non recolis, tu scholarum auriga, peticum illud:

Quiaquia delirant reges, plectuntur Achiui,
Seditione, dolis, scelere atque libidine et ira
Iliacos intra muros peccatur et extra. 

Sed dilatauerit infernus animam suam et aperuerit  os suum absque ullo termino, et descenderint fortes eius et populus eius et sublimes gloriosique eius ad eum. ue mundo a scandalis!  Perfecte pacis nullus hic portus est. uite nauicula humane fluctibus semper tentationum circumagitur. Et rupem aliquando uis procelle a suo emouet loco: et iustum impetus tentationis a statu iustitie. Dauid Spiritus sancti prestantissimus Psaltes, in quem pleno effusum est cornu gratie spiritualis oleum, nempe de quo dixerit Deus: Inueni Dauid filium Iesse, uirum secundum cor meum, qui faciat omnes uoluntates meas , et ipse per contectalem Urie impulsus et euersus cecidit, sed illum Dominus suscepit penitentem. Salomon, de quo scriptum est: Dilexit eum Dominus, misitque in manu Nathan prophete,  et uocauit nomen eius Idida, hoc est amabilis Domino , qui cunctis erat hominibus sapientior, ita ut cordis eius latitudo arene sit comparata, que est in littore maris: ad quem dixerat Deus: Ecce feci tibi secundum sermones tuos, et dedi tibi cor sapiens et intelligens, in tantum, ut nullus ante te similis tui fuerit, nec post te surrecturus sit . Ille, inquam, qui predicatur sapientior Ethan Ezrahite, et Emal [uulg. Heman], et Calchal et Dorda filiis Mahol , tam horrifice, tam sine exemplo, muliercularum se amoribus infatuauit ut fieret idololatra, gentiumque simulacris fabricaretur delubra. Cuius tamen eatenus assurgit commendatio, ut summis fuisse patriarchis superior memoretur.  Siquidem Ethan interpretatur durissimus, Ezrahite orientalis; et ipse est Abraham uir predurus animo, quia fidei solide et constantis iustitie, radiosus genere et potens uiribus, utpote qui quatuor reges uno belli excursu fuderit, ex orientali regione Chaldea oriundus.

Heman interpretatur fidelis, et ipse est legislator Moyses, de quo ad Aaron et Mariam loquens Dominus: Si quis, ait, fuerit inter uos propheta Domini, in uisione apparebo ei, uel per somnium loquar ad illum. At non talis seruus meus Moyses qui in omni domo mea fidelissimus est: ore enim ad os loquor ei et palam; non per enigmata et figuras uidet Dominum .

Calchal interpretatur gubernans; et ipse est filius  accrescens Ioseph: filius accrescens, qui, posteaquam Deus Iacob diuertit ab oneribus dorsum eius, postquam manus eius in cophino seruierunt, adeo accreuit, quatenus propter prudentie et gubernationis summatem industriam Saluator mundi ab Aegyptiis appellaretur, sapiens plane et intelligens, qui propter innocentiam atque castitatis prerogatiuam gubernacula possideret.

Dorda interpretatur generatio scientie; Mahol, indulgentia. Et generationem accipimus patriarcharum ac prophetarum, uidelicet filiorum Iacob, uiri admodum indulgentis: quibus uniuersis Salomon prefertur in sapientia.



CAPUT u.

Quia igitur, Wilelme, secundum Petri apostoli dictum,  aduersarius noster diabolus, tanquam leo rugiens, circuit querens quem deuoret , pudico cuique ac sobrio curandum magnopere est, quo munditie et castitatis uitet scandala, consessus, susurros, pellaciasque muliercularum. Equidem illorum superabundat numerus, quorum status aut concussus, aut euersus per illas est, dum etiam monasticorum maximus grex  in hanc conspirauerit disciplinam, neque scriptis, neque exemplis potest aliquibus impetrari, ne fratres sororibus, sorores fratribus iusto impensius liberales sint.

Recordor preterea quemdam splendide et magni habitum apud seculares reclusum nostra etate plus  quam seculariter concidisse. Obtentu sanctitatis, quam simulabat, frequentabatur, plurimum conferebantur ei plurima, illis utique similando, quibus a Domino dictum est: ue uobis, Scribe et Pharisei hypocrite, qui comeditis domos uiduarum oratione longa orantes. Propter hoc amplius accipietis iudicium . Solebat ille aliquando, festiuis maxime diebus de cellula clam exire, et quia in monte solitarius manebat, in quolibet defosso delitescere loco, ueluti grauaretur inquietari, et contemplationem seu orationes impediri. Sed intrauit mors per fenestras eius, eo quod iuuencule ministranti sibi, atque per hoc licentius adherenti se nimium acclinauerit, nec ab ore suo, auribus uel oculis, nec a cellule fenestra lasciuam compescuit,  cecus et insulsus, qui nosset uidere et scire, quia de periculo anime illius ageretur. Ideo irretitus est circumplexusque funibus peccatorum simul et castimonie incestator et propositi desertor factus, et cum illa pellice sua, imo et noctua per noctem tanquam diei fugax et reclusione profugit pecunia suffarcinatus, quam congessisset.

Noueras uero et tu ipse quosdam, fortissime, religiosos, qui fortiter aliorum minima uentilarent, et sua sic maxima tanquam diploide ex pilis caprarum pallioue saccino adumbrare uellent, uiros uirtutis, qui uelut clauam Herculis librarent in subditos illud Salomonicum: Qui minima negligit, paulatim decidet , quasi et de istiusmodi Christus non dixerit: Duces ceci, excolantes culicem, camelum autem  glutientes . Atque alibi: ue uobis, Scribe et Pharisei hypocrite, quia similes estis sepulcris dealbatis, que a foris parent hominibus speciosa, intus uero plena sunt ossibus mortuorum et omni spurcitia; sic et uos a foris quidem paretis hominibus iusti, intus autem pleni estis hypocrisi et iniquitate .



CAPUT uI.

Non autem solummodo patenter hostis ille antiquus, qui passus est ruinam cum suis sequacibus magnam, congressus facit ut leo, sed quoniam serpens quoque est Eue seductor, quoniam Draco magnus est mundi ueneficator, latenter etiam bonorum ruine inuigilat et insistit omnibus nocendi artibus, innumeris phantasiarum machinis urgens tam uigilantes  quam dormientes.

Atque aliquando cum super huiusmodi frater inuicem tractaremus, ac de gestis sanctorum codicem reuolueremus, occurrit lectio, que memoraret, quod fuerint duo fratres Picentina oriundi prouincia, uictorinus et Seuerinus. Hi floride iuuentutis post utriusque parentis obitum omnem relictam sibi substantiam uendiderunt et pauperibus erogauerunt, quatenus apostolorum instar relinquentes omnia mercede donarentur apostolica. In remotiore igitur loco fabricauerunt sibi cellulam, in qua degebant communiter. Nihil erat illis proprium, nichil tamen deerat necessarium: alter alteri seruiebat et se inuicem suis edificabant uirtutibus, nec aliquando seiuncti mutua seipsos custodia pedagogabant, quatenus  de illis iure diceretur: Ecce quam bonum et quam iucundum habitare fratres in unum .

Porro, uictorinus in altiora nitens, et quemdam descensum reputans esse non ascensum perfectionis, fraterna saltem cohabitatione, solatio et conuictu frui, solitariumque pluris iudicans, cum dicat Ecclesiastes: Melius est duos simul esse quam unum; habent enim emolumentum societatis sue: si unus ceciderit ab altero fulcietur , fratrem deserit, ad eremum se confert. Prerupte celsitudinis rupem fluuius preterfluebat, illic arctissimum ambit specum. Gratis habere gaudet, quos artifex natura exstruxit parietes. Erant eiusmodi, ut non iacendo,  sed sedendo tantum acquiescere somno posset. Si admisisset hospitem, stare oportebat admissorem. Postes ostiolum munibat uiminibus intextum. Munia uigiliarum, orationes, ieiunia, lectiones sacre frequentabantur. Sed qui Adam et Eue inuiderat paradisum, inuidit etiam uictorino tante operositatis palatium. Insidiatur, circuit ille preambulator terre, instruit dolum, quo contrarium sibi aduenam celis defraudet.

Qui solet ergo se in angelum transfigurare lucis, transfigurat se in puellam, ac ueluti palpando impingens fores concutit eremite, queritur noctem tenebrosam, exaltat planctus, et lacrymas fingit, se erroneam incurrisse spinetorum auia, dentes metuere ferarum, petere autem unius solummodo noctis.  hospitium. Miseretur homo misere, ueretur culpam, si neget hospiti susceptionem; nec enim credere hostem poterat, sed hospitem. Aperit ergo et suscipit. Nec hore spatium adhuc decesserat, et qui putabatur puella, dum sese assiduo motu interim tentator conuersasset improba moliendo  uirum, quem cogitationibus iam irreligiosis inquietauerat, protenso ad extremum pede perstringit et scorpii more aculeati ueneficans, inexperto eatenus calore succendit, maxime cum accuratus admodum quadam uernaret decentia uultus, oculique stellantes ipsis inicarent in tenebris. Illecebrosus deinde ac mollis sermo trahit ad contagium. Quis confidat sibi?  Sancte Spiritus, quam dissimilis est tuus calor a tali calore! Quomodo exstinguatur ignis noxius in cuiusquam corpore nisi per tuum rorem? Tui solius est continentie donum puritatisque custodia.

Sed uictus est uictorinus, et, priusquam humiliaretur, deliquit, quoniam ex seipso erat docendus non plus sapere quam oportet sapere, sed sapere ad sobrietatem. Nam casui eius et ipse antiquus seductor atque caducus apostata insultans hos in illum cachinnos delatrabat: Quid eremita modo probatissime, quem grauabat etiam fratris societas? en sociatus es alteri, et castitatem inter silue scopulos perdidisti, quam inter seculi seruaueras anfractus. Inexpugnabilemne uel apud solitarios arbitrabaris  pudicitiam? Cautela ubique opus est, et apud seculum, et apud eremum: tentari sanctitas potest. Hanc impugno semper, interdum expugno. Tunc putidi ad instar fumi a complexu euanuit.



CAPUT uII.

Qui uero miseretur omnium Dominus, et nichil odit eorum que fecit, dissimulans peccata hominum propter penitentiam et parcens illis, eo quod non uult mortem peccatoris, sed ut conuertatur et uiuat, misertus est uictorini, et conuertit ad penitentiam ut uiueret. Reuersus siquidem in se post tentationem abrupit moras, rediit ad fratrem, et quanquam pre confusionis rubore suspenderit diu uocem, postremo tamen ei notum fecit lacrymabile suum, et Christiane cogitans et catholice sperans, quia apud  Dominum misericordia et copiosa apud eum redemptio ; et illud: Si nosmetipsos diiudicaremus, non utique iudicaremur , iudicem sui ipsius et uindicem seipsum statuit, ut tam seuera predamnaret sententia. Fidit arborem, manumque inseruit, et fissuram cunels pessulatam adeo preclusit, quod nec retrahere nec mouere penitus posset, incarceratione uidelicet unius membri totum corpus incarcerans.

At Seuerinus et fratris commissum, et inclementiam pene illius diecesis episcopo suggessit. Episcopus ueniens uictorini exsoluere nodum uoluit, et ad discretionem attrahere modum penitentie. Sed ille nullatenus acquieuit apostolico bene inductus oraculo: Scimus, si terrestris domus nostra huius habitationis  dissoluatur, quod edificationem ex Deo habemus, domum non manufactam, eternam in celis . Contra nec episcopus molestandum censuit , sed bonum sustinentie finem benedixit et abscessit. Itaque uictorinus exhibebat corpus suum hostiam uiuentem, Deo placentem, rationabile obsequium suum orando, uigilando, ieiunando. Nam ceteris omnino diebus abstinens, die tantum Dominico pauxillum panis et aque sumebat etiam a fratre compulsus, qui germano uere predicabilis affectu penitebat cum penitente, nil aliud cibi aut potus percipiens quam frater.

Compara, o Wilelme, Ioannis Baptiste et istorum prandia. Illum eremi cocum, locustas ad solem  qui coqueret, quibus cum siluestri melle cibabatur. An dubites delicatiorem penitentibus, qui cum Psalmista cinerem tanquam panem manducabant et poculum suum cum fletu miscebant? Qui eque ut Ioannes mollibus ex pilis camelorum purpurati, zonisque pelliceis circa lumbos erant precincti, cum nostris quibusdam abstinentibus et legisperitis. Decem ferculorum decalogus uix sufficiat, et decem mutatoria uestimentorum, benedictio, quam obtulit Naaman Syrus Eliseo prophete.



CAPUT uIII.

Mi amice, quam cito delinquitur, quod diu penitendum sit! In momento infligitur plaga, que diu sit medicanda. Pro una diabolice subreptionis abusione  adeo se uictorinus afflixit! Nec edici facile potest tam arduum genus penitentie, si perpendantur incommoda necessitatesue, quas tulerit homo sic affixus. Non attendant hoc multimode peccantes, tepide confitentes, tenere penitentes, qui dum a confessoribus oleum et uinum opportune ignaris infundere multantur, sed nimium citra excessus, per qualemcunque tamen penitentiolam a qualicunque estimant se peccato citius enodari quam aliquos funes seu uincula ruperit Samson. Nec uero peccare quiescunt, sed ad nauseam usque iterant, que penitenda sint, neque uenialia, quidem, sed criminalia, cum scriptum sit: Maledictus, qui in spe peccat. Dei abutuntur patientia illud temere usurpantes, scilicet miserator et misericors Dominus, longanimis  et multum misericors , quasi non alibi dicatur: Tacui, semper silui, patiens fui, sicut parturiens loquar? 

Legisti presbyterum de pago fuisse Abricantino, qui deditus carnali concupiscentie uiuebat detestabiliter, instarque filiorum Heli, filiorum Belial, per incontinentiam monstrabat, quod nesciret diuina neque officium sacerdotis ad populum. Per illum ergo detrahebant homines sacrificio Domini, quia cuius improba est conuersatio, restat ut ministerium illius improbetur a populo. Hic tamen interdum compungebatur. Sed, quoniam radices firme compunctionis non habebat, cito ad impulsum libidinis uellebatur, cito in tempore tentationis a sobrietate recedebat.

 uerumtamen pro suis enormitatibus Romam singulis peregrinabatur annis, Apostolorumque limina Petri et Pauli reuisebat. Quid autem hoc proderat se non emendanti? Posteaquam repatriasset, ut canis ad uomitum, ut sus ad uolutabrum luti, ad immunditiam reuertebatur non recogitans stultus, quia nil ualet penitentia, nisi emendetur culpa. Qui baptizatur a mortuo, dicit liber Sapientie, et iterum tangit eum, quid proficit lauatio illius? Sic homo, qui ieiunat in peccatis suis et iterum eadem faciens quid proficit humiliando se? Orationem enim illius quis exaudiet? 

Nono itaque anno cum de Roma irritator redisset ille, horrifica morte interiit, quandoquidem, quod dictu quoque pudendum sit, inter fetide uoluptatis  amplexus exhalauit animam inferni fetoribus intrudendam.

Accidisse hoc idem apud nos recenti tempore non ignoras. Militaris quidam admodum secularis et incestuosus cum noctu tenderet ad officinam pellicis, tetrum imo intolerabilem se putorem sentire exclamauit ad comitantem se armigerum. Diu illecebris abusus merito tali prenuntio uti debebat, et prenosse, qualis aure oblectamentum maneat uoluptuosos, eadem nocte meretricando et ipse suffocatus.

Filii autem hominum usquequo graui corde?  Quam multi libidine nigrantur, et quoniam stultorum infinitus est numerus , quot  sunt, qui candeant castitate? Sed pretenditur conditionis fragilitas, quasi nullo labore proueniat frumentum, uirtusque tam aurosa constet gratuito. Quanta castigatione mentis et corporis possideatur castitas, premonstrauerunt Patres, qui candida simplicitate floridi suspirabant sibi celitus pennas sicut columbe, quatenus a terrenis uolarent et requiescerent ideoque elongabant fugientes et manebant in solitudine, ut ille solitariorum splendidissimus, de quo hymnizamus:

Antra deserti teneris sub annis
Ciuium turmas fugiens petisti,
Ne leui saltem maculare uitam
   Famine posses.
O nimis felix meritique celsi,
 Nesciens labem niuei pudoris!

uidere et audire secularia magni sepius est detrimenti. Inter delicias gregesque muliercularum qualiter conseruetur castitas? Super hac scholares tuos sedulus et dulcis admonebas, cum ego interdum superueniens honestis adgaudebam studiis, et aliqua interbalbutiebam, ut illos pete uersiculos:

Fingit equum reuera docilem ceruice magister
Ire uiam, quam monstrat eques. uenaticus ex quo
Tempore ceruinam pellem latrauit in aula,
Militat in siluis catulus. Nunc adhibe puro
Pectore uerba puer, nunc te melioribus offer.
Quo semel est imbuta recens seruabit odorem
Testa diu. HORAT., Epist. I, II, 64-70



CAPUT IX.


Iam triennali patibulo uictorinus fatiscebat, sed carne non spiritu, ut in eo ueraciter illud sancti uiseretur: Induta est caro mea putredine et sordibus pulueris; cutis mea aruit et contracta est; comparatus sum luto, et assimilatus sum fauille et cineri , cum uenerabilis, quem predixi, episcopus, et tota undique uicinia tante satisfactionis instantia et attritione compuncta irruit ad locum, ac licet inuitum renitentemque ex illa enodauit arbore, uictoriosiorem utique illo, qui nos tam confusibiliter innodauit uetitam presumendo arborem in paradiso. uerumtamen illius austeriorem quam premiserim, fuisse penitentiam et mirabiliorem absolutionis modum alias legi, quod scilicet predicte  arboris cauo utramque manum incluserit, et de illa triennio terram pedibus non attingens pependerit, atque dum uiolenter a populo deponi uellet, triduanum supplicauerit super hoc ieiunium fieri, et ita demum per ignem celitus cum tonitru ruentem laxatum, exustis, quibus fuerat constrictus, nodis, non minore uidelicet placationis ad Deum indicio, quam cum gratifica Patrum holocausta superno quodam assumebantur incendio. Qui ergo patientia ipsam uicisset hominis naturam, spectabili sanctitate ac modo uiuebat angelorum, operatione uirtutum apostolicus et contra demones uictoriosus, etenim manus Domini erat cum illo. Propterea, cleri ac populi uotiuo assensu Amiternine  leuatus est urbis episcopus , atque subditos sibi uelut Moyses mansuetissimus regebat sacrarium pietatis et indulgentie, quandoquidem lapsus didicisset lapsorum culpis ignoscere. Qui etiam sub Nerua Cesare est assecutus martyrium, et secundo Adam, id est Christo dum militat, cum uictrice palma transiit ad paradisum.

Nec inferiori uero splenduit sanctitate Seuerinus frater eius, uir modestus, suique corporis seuerus domitor, qui pro gratiarum prerogatiua pontifex in Septipedana est urbe institutus, Ecclesiamque illam et disciplina regulari et ornatuum cultu sacrorum pre suis antecessoribus radianter honestauit. Est quidem consummatus in breui, sed expleuit tempora  multa , quoniam perfecte seniliterque uiuendo patriarche Abraham instar mortuus est in senectute bona et plenus dierum, congregatusque est ad populum  sanctorum, habuitque sepulcrum, ubi habuerat et monasterium. Illic frequentabatur a populis, quibus et patrocinio precum et medelarum beneficio sese exhibebat uiuentem, ut puta, qui scriptus esset in uita, in Ierusalem.

Itaque, ad eius aliquando festiua presbyter quidam tendebat, qui uitam nomini suo conformaret. Dicebatur namque Innocentius, Isrelita uerus, in quo dolus non esset. Unius tantum ouicule possessor erat. Hec abeuntem patronum secuta deuenit ad fluuium, Flosorem uocabulo, qui de imbribus tunc excreuerat. Sed de ripa in ripam pastores trabeculam,  per quam transiretur, traiecerant. Transiuit utcunque Innocentius; ouicula tam stricto ponti se diffidens credere cepit hac discurrere et illac, tremulis caude motibus significare angustiam, tristes lanas concutere, cum tandem inter querulos balatus articulate insonuit harmonia uocis paterne exclamans: Cui me reliquisti misellam?---In nomine, inquit ille, Iesu Domini secura transi. Quadam mox fide subnixam putares bestiolam, ita constanti et celeri pede transiuit et neutram in partem uersabunda.

Iam, disciplinate uir, non attonite mireris uocalem asine linguam et disertum guttur, que cruentis calcibus tyrannizantem in se Balaam et barbarico fuste percutientem inaudita eatenus obiurgationis  buccina repercussit. Cum sis autem purgate et placide auris, quidnam gratius audisses, Balaam cum sua disceptantem asinula, an Innocentium cum sua sermocinantem ouicula? Magnificum quidem utrobique auditorium; sed iure censeberis detractor, nisi ouicule magis faueas, que obedientiam  deserendo pedagogum in nullo leserit: asinula luctam inferendo sessoris propemodum pedem fregerit.



CAPUT X.

Denique, tu Wilelme, zelator euangelice perfectionis, omnia demum tua uendidisti, et Christo in pauperibus dedisti, baiulansque crucem tuam Christi esse meruisti discipulus relicto scholarum magisterio.  Quid porro faciebas firmatis postibus, dum aliquoties insperate adueniens et pulsans egre admitterer? Secretum tuum tibi, secretum tuum tibi tibens concesserim: bene tibi! Etenim Christum sicuti gloriosus martyr Laurentius imitabaris, dum linteo te precingeres, dum mitteres aquam in peluim, dum pedes pauperum, lacrymasque superfundens lauares, precinctorio simul et capillis extergeres. Nonne liberalis etiam Marie munia exsequebaris, et quasi aromatica nardo ex alabastro caritatis profusa, Iesum inungebas, cum minimos Iesu large reficeres?

Ad illorum igitur te numerum pertinere mox claruit, de quibus per Osee Dominus: In funiculis  Adam, inquit, traham eos, in uinculis caritatis , quandoquidem Fusmacum petens monachicam professus es philosophiam, ut tolleres iugum Christi super te, qui dixisset: Discite a me quia mitis sum et humilis corde, et inuenietis requiem animabus uestris: iugum enim meum suaue est et onus meum leue .

Et quidem plures sunt anni, ex quo, aspirante Domino, egressus es de terra tua et de cognatione  tua, et de domo patris tui, nec aliquando regressus es tuos uisitatum, forsitan eo quod scriptum sit: Nemo ad aratrum mittens manum et re piciens retro aptus est regno Dei , uxoremque Loth, prohibitam ab angelis respicere post tergum, in statuam salis uersam, dum insulsa curiositate respiceret post se, ut inceste uideat regionis sulphureos ignes

Neque temporis longum est quod quidam optime opinionis frater a monasterio Septem-Fontium ad me, quia consanguineus eram, ueniens rogauit, ut eum circumdecerem ad salutandos parentes suos uel amicos. Sed in eundo attonitus repente, femineos fastidiens occursus et congressus cepit dicere, urbem ex ea, quam uiderat puer, satis demutatam,  domos alias, ciues alios parere, uix superesse aliquem cognatorum, penitere, quod uenerit, esse tutissimum claustralia non exire septa: nam lupum agno tendere semper insidias, piscique fontium captandos sinus, quo rete effugiat. Non itaque dicam lente, sed quasi fugaciter abscessit noster ille Fontensis, magnanimiter protestatus, se amplius non reuersurum.

Tu porro, etsi tuam amicis presentiam ultro non inferre proposueras, quare interdum litteras saltem non misisti, quibus pristine affectionis et litterarie familiaritatis te memorem esse significares, nisi superfluam quis dicere usurpet bone frugis schedulam? uerum spiritualibus amicis spiritualia exhibere scripta probabile est. In amando igitur et  in scribendo te censear iure probabilior, qui libros mittam, cui nec schedule sint misse.

Sed forsitan magna causaberis locorum interstitia, uiarum difficultates, portitorum penuriam. Negligens libenter diuerticula excusationum querit Hoc tamen opusculum De profectu mortis accipe, et opusculo adiunge illi quod ante aliquot dies composui, cui et pro qualitate materiei Lacrymarum prefixi titulum. Sint quidem minus idonea, que scriptito, nec alicui fructuosa; attamen hunc ex eis capio fructum, quod et ingeniolum exerceo, et molestias supplanto utcunque otiositatis, ut quemdam dicere nosti:

   Animum rege, qui nisi paret,
 Imperat; hunc frenis, hunc tu compesce catena. 

Et quoniam gestarum narratio rerum accepta tibi est, ueluti si quem oblectat gramine picta florulenta planities, idcirco huius conscriptionis aream rebus gestis tanquam uariis distinguo fucis colorum. Sed que fueram adorsus in capite libri huius scribere, in subsequente libro iam prosequar.



LIBER SECUNDUS.



CAPUT PRIMUM.


Aperti sunt igitur oculi amborum, uidelicet Adam et Eue, ubi aperuerunt ad gulam ora eatenus a Dei laude clausa. Ingrati siquidem beneficiorum, quod essent ad imaginem et similitudinem diuinam facti, quod prelati piscibus maris et uolatilibus celi et bestiis uniuerse terre, omnique reptili, quod mouetur in terra, quod benedictione irrorati dicente Deo: Crescite, et multiplicamini, et replete terram et subiicite eam , quod deliciarum horto munerati, que amoris, que gratiarum actionis solemnia exhibuerunt? que immolata in illo munificentia Dei tabernaculo uociferationis hostia? quod immolata laudis sacrificium? Quin imo cum uiderent, cum intelligerent propter dolos serpentis ex  tanta se miserabiliter alleuiatione deiectos, atque factos in desolationem pristine puritatis et innocentie  non solum humiliter non extremuerunt, penitentialiter non occurrerunt ad uocem Domini Dei deambulantis in paradiso ad auram post meridiem, ad quem utique tunc profunde sibi dormientem, grauiter se dissimulantem uociferari simile quid debuissent: Exsurge, quare obdormis, Domine? exsurge, et ne repellas in finem ; sed absconderunt se in medio ligni paradisi.

 Num uero erat aliquod in medio illius arboris concauum, in quo absconderentur duo illi? uerum absconsio talis plus animi est accipienda quam corporis. Et o infelicem latebram damnationis, obscura, noctemque mortis parientem! Profugi eterne claritatis, et nostre cecitatis parentes absconderunt se in medio ligni, dum eius scilicet usurpationem pertinaci maluerunt superbia Deo scienti omnia reticere quam confiteri, utpote qui concupiscentie iam absorpti uitio essent, quod per illud contraxerant.

 Quia ergo declinauerunt cor suum in uerba malitie ad excusandas excusationes in peccatis, suamque in Deum reiicere transgressionem nisi sunt, dicente Adam: Mulier, quam dedisti mihi sociam, dedit mihi, et comedi ; et muliere: Serpens decepit me et comedi , iustus ille Dominus qui iustitias diligit, cuius uidet uultus equitatem, iam commotior, iam seuerior: Ecce Adam, inquit, quasi unus ex nobis factus est sciens bonum et malum! Nunc autem ne forte mittat manum suam, et sumat etiam de ligno uite et comedat, et uiuat in eternum , quod subintelligendum sit, emittamus eum. Sed hunc diuine locutionis lacrymabilem nobis defectum, gemituosam acerbissime animaduersionis expressionem historiographus mox supplet dicendo:  Emisit eum Dominus Deus de paradiso uoluptatis, ut operaretur terram, de qua sumptus est . Quantum uero habeat grauitatis, quantum ponderis hoc sancte Trinitatis dictum: Ecce Adam quasi unus ex nobis factus est, sciens bonum et malum, satis appendere nulla mens, nulla exprimere lingua potest, cum magis per superbiam, preuaricationem, impenitentiam, unitus diabolo esset, atque iam miserrime experiendo malum scire cogeretur, quantum amiserit bonum. Siquidem qui decore et gloria longe supra liliorum erat gratiam uestitus, quorum et in Euangelio commendat ornatum ueritas dicens: Quia nec Salomon in omni gloria sua coopertus est sicut unum ex istis , ignominiose  nudatis pellium iam usu indigebat tam pro frigoris molestia quam confusione perditi celibatus operienda, ut scriptum est: Fecit quoque Dominus Deus Adam et uxori eius tunicas pelliceas, et induit eos , id est faciendi necessitate inuoluit, quoniam quidem omnino esset incompetens summe maiestati animalibus pelles detrahere et sordiscariorum artificio insudare, presertim cum ea que fuerint ad hoc necessaria, penes angelorum officinas quando inuenta sint.


 Reliquum libri huius deest in codice.





uITA SANCTI WOLBODONIS LEODIENSIS EPISCOPI, Auctore REINERO monacho S. Laurentii Leodiensis Ex Iacobo Chapeauillo et Aprili Bollandiano.






OBSERuATIONES PRAEuIAE.

1. Multi quidem auctores beati Wolbodonis episcopi Leodiensis gesta scriptis mandarunt, at nullus mihi uidetur antiquior Reinero, monasterii Sancti Laurentii Leodiensis monacho, ubi sanctus ille uir sepultus est. Hic autem Reinerus, quem ualerius Andreas in bibliotheca Belgica, Chapeauillus et uossius in historicis Latinis existimant circa annum 1130 floruisse, ex uariis scriptoribus qui de beato Wolbodone scripserant opusculum suum compegit, ipsomet attestante, ut pio fratrum suorum desiderio faceret satis. uerum quinam sint illi auctores, qui ante scriptum de ea re scripserant, non indicat, nec alias reperire licuit. Profert quidem Henschenius beati Wolbodonis elogium ex antiquo Martyrologio monasterii Sancti Laurentii desumptum, quod ipsi antiquius Reinero uisum est. At, cum nichil aliud sit quam compendium eorum que a Reinero fusius enarrantur, siue Reinero prius aut posterius fuerit, parum interest. Ceterum preter hunc auctorem Anselmus canonicus Leodiensis et Aegidius Auree-uallis ordinis Cisterciensis monachus, plura de beato Wolbodone scripserunt seculo decimo tertio, que Chapeauillus tomo primo De gestis pontificum Leodiensium cum uariis adnotationibus uulgauit. At satis uisum est ceteris omissis Reineri opus proferre; ex quo nempe illi posteriores hauserunt ea que ab ipsis enarrantur.

2. Negat plane Henschenius Wolbodonem ordini Benedictino ascribendum esse, eo precipue nixus argumento, quod in uita a Reinero edita, Wolbodo a puero canonicus Ecclesie Ultraiectine dicatur fuisse, ac demum post uarias dignitates in ea Ecclesia administratas, Leodiensi Ecclesie prefectus. Stabulenses tamen monachi eum sibi uindicare conantur; et quidem eum monachum fuisse scriptores antiqui simul et recentiores, tam Benedictini, quam exteri unanimi consensu fatentur, quod disertis uerbis affirmat Aegidius Auree-uallis Cisterciensis monachus, qui ineunte seculo decimo tertio floruit. Post decessum, inquit, Baldrici episcopi, quadragesimus octauus Leodiensis episcopus, monachus religiosus, magne uirtutis uir, et imperatoris Henrici capellanus, beatus scilicet Wolbodo successit. Eamdem sententiam receptam fuisse in monasterio Sancti Laurentii Leodiensis patet ex barbaris uersibus, qui sub Henrico XXuI, eiusdem loci abbate, editi sunt, quorum aliquot huc referre uisum est ex Molano et Chapeauillo:

Stirpe decens, uirtute nitens, Wolbodo notatur,
Prepositus pridem Traiecti, rector et idem,
Ob celibem statum, post hec recepit monachatum.
Non referunt illi auctores, quo in loco pius antistes monasticam uestem susceperit, sed alium querendum non esse existimauerim preter ipsam Ecclesiam Traiectensem, in qua Wolbodo, teste ipso Reinero, institutus fuit. Ibi enim Regule Benedictine obseruationem, quam in ea sanctus Willibrordus constituerat, uiguisse etiam tunc plus quam uerisimile est. Nec obstare debet quod Wolbodonem Reinerus canonicum appellauerit: eo enim nomine monachos fuisse donatos, qui in ecclesiis cathedralibus instituti erant, multis exemplis ostendi posset. Quin et primus auctor Wolbodonis elogii, quem huic sancto synchronum fuisse suspicatur, ut mox dicebamus, ipse Henschenius, canonici nomen, quod fortassis Reinerus, preterita cum sibi presentibus temporibus metiens adhibuit, non habet; sed asserit Wolbodonem sub religiosis Patribus in ecclesiasticis claustralis uite adoleuisse disciplinis. Idem paulo inferius scribit uirum sanctum, inuitum a claustri quiete abductum ab imperatore fuisse, quem secum in capella aliquandiu commorari uoluit. Que omnia probare uidentur Wolbodonem monasticis institutis fuisse addictum.

3. Wolbodonem anno Christi 1021 e uiuis excessisse consentiunt fere omnes auctores, qua de re nulla uidetur esse difficultas. Pari consensu ad diem 21 Aprilis eius obitum consignarunt: at contendit Henschenius, ueteres auctores Wolbodonis depositionem in ecclesia Sancti Laurentii, non uero eius obitum, quem pridie contigisse putat, ad 21 Aprilis retulisse, quod non satis attendentes qui postea secuti sunt scriptores Martyrologiorum, eiusdem sancti uiri obitum diei 21 illigarunt. Et quidem si anno 1021 Wolbodo excesserit e uita, cum feria quinta, prout sibi a sancto Laurentio promissum fuerat, mors eius contigerit, dicendus est obiisse die 20; nam hec dies anno 1021 incidebat in feriam quintam Dominice secunde post Pascha. uerum, si beati antistitis obitus ad annum 1021, ut quibusdam placet, reuocetur, tunc feria quinta post Pascha, dies scilicet uigesima prima Aprilis, extrema eius dies fuisse dicenda est, quod Reineri narrationi satis congruere uidetur. uerum, cum ipsemet Reinerus, Chronicon Leodiense antiquum, eiusdem urbis episcoporum catalogi, ceterique omnes antiquiores scriptores constanter Wolbodonis obitum anno 1021 contigisse asserant, Henschenii sententiam preferre uisum est.

4. Wolbodonis memoriam in Martyrologiis amplius triginta notatam uidisse se testatur Ioannes Molanus in Natalibus sanctorum Belgii, ubi eius breue elogium refert, cum uersibus a nobis supra laudatis. Eiusdem meminit in fastis Belgicis. Unde mirum non est si qui postea Martyrologia conscripsere, Arnoldus Wion, Hugo Menardus, Dorganius, Bucelinus, Ferrarius in catalogo generali sanctorum, aliique, Wolbodonis nomen suis fastis ascripserint. De eo fuse agit Meyerus in Annalibus Flandrie ad annum 1020. Placentius, Bartholomeus Fisenus in Floribus Ecclesie Leodiensis, similesque auctores, quos recensere superuacaneum foret. At omittere non licet egregium testimonium, quod Baldricus Nouiomensis episcopus, uir grauis ac Wolbodoni  equalis, in libro tertio Chronici Cameracensis cap. 14 de eo profert, paucis his uerbis: Iste siquidem omni religione preditus, normam iustitie suis exhibuit, morumque ac uite innocentis exempla reliquit. Monasterium Sancti Laurentii apud Leodium, in quo beatus Wolbodo sepultus fuit, Eraclio eiusdem urbis antistiti originem suam debet, ipsum uero inchoatum Notgero successori suo reliquit Eraclius, quod tandem a Balderico et Wolbodone continuatum perfecit Reginardus Durandi successor, qui anno 1036, teste Mireo in Originibus Benedictinis, e uiuis excessit. Perseuerat hodieque celebre sub Regula Benedictina, sicut et aliud sancti Iacobi eiusdem urbis.

5. Beati uiri corpus in proprio tumulo, qui ex marmore fabricatus erat, ad annum 1656 remansit, quo die 29 Octobris a Iosepho Sanfelicio Consentino archiepiscopo, tunc temporis ad tractum Rheni Alexandri uII nuntio inde leuatum est; ac demum in mausoleo magnificentissimo, quod Guillelmus Natalis Sancti Laurentii abbas construi curauit, depositum, ubi hodieque religiose asseruatur.



PROLOGUS.


 1. Mala, inquit Salomon, aurea in lectis argenteis, qui loquitur uerbum in tempore suo. Nam spectantium sicut quodammodo pascit oculos, si argentea cuiuslibet lecti fabrefactura malis adornetur aureis, ut, quas parit natura species, ars docte assimilet, metallumque arborea uideatur germina quasi parturire; sic, imo uerius, studentium alit animos, uel de auro intelligentie spiritualis, uel de argento experientie moralis, apte formata, et opportune prolata eruditio. De qua licet uix quidpiam assecutus sim, tamen beneuola quorumdam fratrum estimatio per aliquantum temporis me urgebat, quatenus de domino Wolbodone episcopo, qui penes nos quiescit, aliqua memorarem; scilicet, ut ea que apud diuersos sparsim  scriptores de illo habentur, mutuata tantum ab eisdem materia, proprio dictatu congererem, et unum pluribus formarem scriptum. Sed minus idonee capit effectum: quod supra uires fuerit attentatum; quin potius iuxta petam, metiri se quemque  suo modulo ac pede uerum est. Proinde et ego illud sedulo mihi proponebam euangelicum: Quis ex uobis uolens turrim edificare, nonne prius sedens computat sumptus, qui necessarii sunt, si habeat ad perficiendum?  atque metiens meipsum, penitus refugiebam incipere, quod commode non possem consummare. Attamen, non refriguit feruens petentium piaque exactio. Igitur, recepi tandem, quod spiritus pietatis, fraterno quidem ore, sed suo instinctu iniungebat, ne culpa offenderem indeuoti, nisi parerem aliquatenus deuotioni. Et, quia defixeram apud reuerendum confessorem proprie sponsionis manum, presentis opusculi exsolui uerbum: quod utinam sim locutus in tempore suo, id est quod fructuosum sit uel legentibus, uel audientibus: quod  si cui tamen displicuerit, attendat quam magnopere exactus sum, patientiusque feret imperitiam, qui non uerba cogitabit, sed materiam. Nec enim usquequaque curat de uerborum apparatibus, qui proficere querit de sanctorum uirtutibus.



INCIPIT uITA.


 2. Clare nobilitatis Wolbodo genus ex Flandria duxit  , sed claritatem generis clariore illustrauit uita, eruditione, et pontificali prerogatiua. Hic a pueritia primitiuo flore, quasi lilium candens, bone indolis spirare cepit odorem, dum traditus  scholis, etiam ultro ad omne bonum aspiraret documentum; docibilisque sensu ac ingenio mansuetus, ex suis iam tunc studiis faceret intelligi, quod munda et recta essent opera eius. Igitur ut etate, ita litterariis proficiebat incrementis, peticumque exercebat illud non segnis:

   Nunc adhibe puro
Pectore uerba, puer: nunc te melioribus offer.
Quo semel est imbuta recens seruabit odorem
Testa diu. 
Nec uero defuit piorum cura parentum: qui pre cunctis opibus suis hunc habentes pretiosum, modestis atque illustribus pedagogis commiserunt et  magistris; quatenus claro institutionum auro tam charum sibi adornarent sapphirum, qui et mentis et faciei sereno, celestis quodammodo emularetur firmamenti serenum. Nam boni parentes hanc suis debent filiis diligentiam, ut bene instituantur. Philippus  Macedonum rex, tam litteris quam militaribus gestis egregie potens, dum Aristoteli philosopho scriberet natum sibi esse Alexandrum: Equidem diis habeo, inquit, gratiam, non tam proinde quia natus est, quam pro eo, quod nasci eum contigit temporibus uite tue. Spero enim fore, ut educatus et eruditus abs te, dignus existat et nobis et rerum susceptione regalium. Sed humane insitum est nature, quod libentius docendi labor assumitur, si beneficia labori compensentur. Scribitur autem dignum esse operarium mercede sua, nec infrenandum os boui trituranti, bonasque artes stimulo premiorum felicius incitari. Itaque bonis habenda  est gratitudo magistris, quod non litteris solum; sed, quod probabilius est, ad bonos etiam mores suos informent scholares. Unde et Symmachus  uir clarissimus, Romane urbis prefectus, Theodosio scripsit Augusto: Inter precipua negotiorum sepe curatum est, ut erudiendis nobilibus philosophi preceptores ex Attica poscerentur. Itaque nonnullos ius et auctoritas publica in usum nostre urbis accepit, domine imperator; nunc uestri seculi bonitas ultro optimatem sapientie Romane gymnasiis arrogauit. Siquidem Celsus, ortus Arthemio patre, quem memoria litterarum Aristoteli supparem fuisse consentit, iuuentuti nostre magisterium bonarum artium pollicetur, nullum questum professionis affectans; atque ideo dignus in amplissimum  ordinem coaptari, ut animum uitiis auaritie liberum dignitatis premio muneremur. Sidereum ergo est eternitati numinis uestri, hunc genere, eruditione, uoluntate laudabilem, adiudicare nobilibus pignore dignitatis, cum prerogatiua scilicet consulari, ne sumptum eius magis quam magisterium quesisse uideamur non sine auaritie nota, si ab eo munia publica postulemus, qui spondet gratuita precepta.

3. Igitur Wolbodo, pudoratus adolescens, bene institutus, ac semper in anteriora se extendens, ibat de uirtute in uirtutem; et summopere sobrietati studens ac pudicitie, sicut Samuel in tabernaculo Domini, sic penes ecclesiam uel claustrum erat  assiduus, et ne lenociniis feteret secularibus, foras euagari omnimodo refugiebat Christi Nazareus. Quippe, ut scriptum est: Qui tetigerit picem inquinabitur ab ea ; sic non erit alienus a contagio, qui curiosa sectans non se subtraxerit a seculo. Dehinc iuuentute spectabili ut palma florens: nam et procero corpore, et membris erat directis, omnes in clero precellebat Ecclesie Ultraiectensis, in qua etiam fuerat canonicus a puero, que tunc temporis religione pariterque diuinis et humanis uigebat disciplinis. Magister denique scholarum factus, erudiebat multos; quoniam instar sancti Iob, lucerna Domini splendebat super eum, et Domini appropinquans pedibus, accipiebat de doctrina illius. Itaque pro gradu, pro etate, pro capacitate singulorum, affabilis et  benignus, secundum Apostolum erat omnibus omnia factus. Ad preposituram deinde maioris ecclesie promotus, satagebat tanquam fidelis dispensator et prudens, qualem in Euangelio commendat Dominus, dare in tempore tritici mensuram confratribus suis, ut solertior non fuerit quondam filius accrescens Ioseph horrea dispensare Pharaonis. Nec tamen pro  cura exteriorum curam negligebat interiorum, sed pie seuerus, discrete districtus, omnem cohibebat indisciplinationem; practice quidem ut Martha, theorice insistens ut Maria. Quoniam ergo canonicus regularis interpretatur, opportune, importune arguebat subditos, et obsecrabat tam moribus quam habitu esse regulares, illud attendens Salomonis: Tene, fili, disciplinam, ne dimittas eam; custodi illam, quia ipsa est uia tua 

4. Imperator Henricus  , qui propter insignia uirtutum generisque claritudinem agnominatus est Gloriosus, Wolbodonem magni habebat, precipuoque censebat loco inter amicos, et interdum detenti secum in palatio fruebatur familiaritate, consiliis ac religiositate. Qui scilicet orthodoxus princeps, unice  sancto Laurentio deuotus, Babenbergensem ecclesiam, ad illius titulum constructam et dedicatam, possessionum atque opum munificentissima liberalitate donauit, et honore extulit, quatenus sedes ibi pontificalis haberetur. Proprii namque corporis heredem non habens, Christum et eius martyrem rerum de uouit suarum nec non patrimonii heredes habere, ut puta qui ante regnum uel imperium, dux fuisset prepotens Baioariorum.

5. Interea Baldrico  , ut genere, sic uita et memoria illustri episcopo diem obeunte, qui sue diecesis ecclesias multimodis quaquauersum rebus prouexit, ad postremum uero in insula huius urbis Sancti Iacobi fratris Domini fundauit cenobium, directa est ad imperatorem legatio Ecclesie Leodiensis,  alium sibi pastorem substitui per litteras uirosque industrios expetentis. Erat quippe tunc regie potestatis siue iuris, episcopos ad suum electos arbitratum, per annulum et baculum pastoralem inuestire, nec non destinare ecclesiis cum sua commendatione; sed attente curabant religiosi principes in hunc honorem tales assumere, qui regno subiectisque possent prodesse, ut profuerunt plerique diuersis temporibus per diuersa loca. Gloriosus itaque imperator, qui gloriam Christi quereret, tractabat, quem daret Leodiensibus pastorem: quibus et Wolbodonem assignauit, quo digniorem nullum attenderet. Hic indignum se profitens, precibus et lacrymis contra nitebatur, acquieuit tamen postremo,  ne diligentem se admodum principem contristaret, imo ne iacturam obedientie aut notam pertinacie incurreret. Missus itaque cum auctoritate augustali, exceptus est magno assensu et gaudio cleri ac populi: nec enim per ambitum sumebat sibi honorem, sed uocatus a Domino tanquam Aaron. Proinde quia faciebat illum Dominus crescere in  plebem suam, benedictionem accepit a Domino; atque ut sacerdotio illo fungeretur, uestitus secundum Aaron uestem sanctam in gloriam et decorem, sacratus est in episcopum a sancto Heriberto Coloniorum archiepiscopo.

6. Quia igitur hic pastor intrauit per ostium in ouile ouium, illi ostiario aperiente, id est Christo, ad instar Dauid pascebat Isrel Christianum; pascebat, inquam, hereditatem Christi in innocentia cordis sui, et in intellectibus manuum suarum deducebat eam. Et quidem faciebat prius, que postea doceret; ideoque ut monet Timotheum Apostolus, attendebat lectioni, exhortationi, doctrine, exercens quam maxime seipsum ad pietatem, que, sicut idem definit Magister gentium, ad omnia utilis est, promissionem  habens uite que nunc est et future. Erat itaque erga pauperes tam liberalissime pietatis, ut si deesset interdum quod largiretur, tapetia, urceolos, pallia, seu alia queuis episcopii ornamenta clam sibi ipsi sublegeret, atque nocturnis maxime horis distribueret egentibus, que scilicet a camerariis ac ministerialibus erat redimi necessarium. Quid nempe memorem illius in orationibus seu uigiliis instantiam, dum plerumque noctes etiam hibernas transegerit insomnes, aut sanctorum oratorio circumeundo, aut misericordie operam infirmis et pauperibus impendendo, qui secretius, ipsomet dictante, per nota eum diuerticula uiarum obseruabant? Filius quidem lucis ambulabat per noctem, quoniam  ad uerum tendebat diem; uidelicet ambulabat in tenebris, quoniam nitorem oderat uane ostentationis, iuxta Dominicum illud: Te faciente eleemosynam, nesciat sinistra tua, quid faciat dextera tua, ut sit eleemosyna tua in absconso; et Pater tuus, qui uidet in absconso, reddet tibi . Attestari denique solebat quidam illi familiarior, quod, cum pedes eius lauaret, frigore et glaciali uiarum deprehenderit asperitate adustos, sanguinemque ab interioribus elicitum in superficie cutis occalluisse. Adeo ut Christi luminosum fratrem Iacobum imitatus sit, qui orando ad Patrem luminum, pro assidua genuflexione callos in modum cameli scribitur contraxisse in genibus.

7. Ignis, ait Dominus ad Moysen, in altari semper  ardebit, quem nutriet sacerdos subiiciens ligna mane per singulos dies, et imposito holocausto desuper, adolebit adipes pacificorum . Ignis est iste perpetuus, qui nunquam deficiet in altari. Ardens sane Wolbodo igne caritatis in Deum et proximum, nutriebat illum ueluti sacerdos officiosus in altari sancte meditationis; operumque subiiciens ligna bonorum, holocaustum desuper eleemosynarum, quasi adipes adolebat pacificorum. Nec enim uacabat mensalis illius refectio, a ferculis dilatate largitionis, dum lautiora queque et delicatiora sibi apposita Christo dispertiret, hac uel illac infirmis et indigentibus mittendo; se uero pane cibario atque escis communibus, quanquam longe citra saturitatem, reficiendo. Iure igitur ad illum sancti Iob deriuatum  sit preconiale: Si negaui, quod uolebant, pauperibus; si oculos uidue exspectare feci; si comedi buccellam meam solus, et non comedit pupillus ex ea . Potissimum tamen quos Deum timere et mandata eius obseruare nosset, commendabat uerbis, honorabat donis; quamlibet a nullo miserationis subtraheret manum, dicens cum Apostolo: Sapientibus et insipientibus debitor sum . Nec forte insipidum prorsus estimo, si rem hic inseram Greco sale conditam. Herodem Atticum consularem uirum et ameno ciuilem ingenio, adiit palliatus quispiam et crinitus, barbaque pubetenus porrecta, petiitque sibi es donari. Tum Herodes interrogat quisnam esset? Ille uultu uocisque sonitu obiurgatorio philosophum sese profitetur; demirari  autem cur querendum putauerit, quod uidebat. uideo, inquit Herodes, barbam, et pallium; philosophum necdum uideo. Sed cum bona te uenia, queso, dicas mihi, quibus nos uti posse argumentis existimas ut esse te philosophum experiamur? Stomachante illo, tum uero qui aderant erraticum esse hominem et nullius rei dicere, quin imo incolam sordentium esse ganearum, ac nisi accipiat quod petit, conuicio turpi solitum incessere. Demus, inquit Herodes, huic aliquid eris, cuiuscunque modi est; demus, tanquam homines, tanquam non homini. Iussitque dari pretium panis triginta dierum.

8. Enimuero ut ad nostrum redeam Wolbodonem, maledici quidam auerterunt ab eo pristinam Augusti  beneuolentiam, detractionum serentes zizania, de quibus est dictum: Susurro et bilinguis maledictus; multos enim turbauit pacem habentes . uerumtamen pacis sectator, qui fideliter Cesari redderet que essent Cesaris, et que Dei Deo, suorum consultu fidelium parauit xenium Cesare dignum, quo illius contra se tranquillaret animum, non ignorans illud de Prouerbiis: Time Dominum et regem: sicut enim rugitus leonis, ita et terror regis . Itemque illud Petri apostoli: Deum timete, regem honorificate: hec est enim gratia, si propter conscientiam Dei sustinet quis tristitiam, patiens iniuste . Preterea retractans et illud: Cor regis in manu Dei quocunque uoluerit, inclinabit illud , celesti rege placato,  terreni facilius regis posse indignationem sustineri; ut excuteret manus suas sicut ab omni, sic etiam ab isto munere, quidquid congessisset pecunie, dispersit et dedit pauperibus, perinde ut ne unam inde quidem siliquam retineret. Coloniam deinde profectus, ubi tunc idem imperator agebat Natale Dominicum, se illius presentie exhibuit, grandia exspectantis a Wolbodone auri et argenti talenta. Interrogatus, superno imperatori quecunque attulerat se per manus pauperum attribuisse, submisso et gratanti ore respondit, quatenus illum summus imperator illiusque tueretur semper imperium. Auguste ciuilitatis Cesar, quod sanctum Laurentium esset imitatus, cui erat et ipse deuotissimus, sereno accepit animo et uultu, dum terso protinus omnis  offense uel scandali nubilo, sibi congratulans et amplexans fecit considere. Maiore igitur est habitus gratia Wolbodo nichil dando, quam ceteri qui multa dederant episcopi, palatinorum friuolos fauores, aut mimorum plausus et facetias appetendo.

9. Quoniam quidem scriptum est: Qui conscientie seruat munditiam, propter gratiam labiorum suorum habebit amicum regem . Idem nichilominus imperator archiepiscopo Heriberto grauiter erat diuque infensus, et dicere causam opportunum est. Otto huius nominis imperator III Crescentem Romanorum patricium contra se rebellantem, bello Rome aggressum uicit; fugientem, sed retractum ex fuga, cepit; abiudicatum, et uili iumento auerse impositum, circumduci per Urbem fecit, paulatimque  truncatum membris, ante muros ad ultimum suspendi iussit. Huius uxor, spe imperandi, imperatorem ad suum illexerat amorem; sed, cum doleret repatriantem, et nuptiis se frustrari, misso clam ueneno illum infecit. Roboam Salomonis minutus prudentia legitur; sed non minus imperatorem istum dixerim minoratum sensu, qui muliercule insolenti et lasciue cuius tam dedecorose tractasset maritum, cuius parentes, Romanamque rempublicam damnis admodum profligasset ac mortibus, se crediderit, se acclinauerit. Fugit Ottonem, quod in libro Sapientie scribitur: Non est caput nequius super caput colubri; et non est ira super iram mulieris. Commorari leoni et draconi placebit, quam habitare cum  muliere nequam. Nequitia mulieris immutat faciem eius, et obcecabit uultum suum quasi ursus . Per hanc itaque ursam actus est Otto in mortem, et agens in extremis, Heriberto Coloniensi archiepiscopo, qui tum aderat, et cui potissimum confidebat, insignia imperii commendauit, ut ea scilicet illi assignaret, quem communis electio et assensus principum in regnum substituisset: nam carebat filiis. Dum milites autem Transalpini corpus eiusdem defuncti transportarent ad Galliam, pluribus Italorum insidiis atque incursibus lacessiti sunt; sed uiam sibi haud segniter armis parauere. uerumtamen cum in tuto iam esse res putaretur, Henricus, de quo nunc mentio est, imperator, dux Baioarie tunc exsistens, in archiepiscopum ad quem  spectabant, et cui parebant omnes, insurrexit, atque ab illo insolentius iniuriato, eadem insignia per uim extorsit, dicens: Hereditario sibi iure illa competere: suum etenim fuisse auum, fratrem primi Ottonis imperatoris Henricum. Hoc seminarium simultatis et discordie apud Cesarem contra archiepiscopum fuit, quem et molestius equo aliquoties insectatus est. Porro, ad penitentiam diuino tandem timore compunctus, mediante et elaborante ad bonum concordie acceptissimo ambobus Wolbodone; nunc, uti premissum est, Colonie degens, humillima satisfactione archipresuli est eidem reconciliatus.

 10. Qui Dominicum Pascha dum Leodii postmodum celebraret, interpellatus est a fratribus Baldrici episcopi, de quo prelibatum est, eidem Augusto pro sua nobilitate et industria gratissimis, quatenus pietate prospiceret imperiali cenobio Sancti Iacobi, quod idem frater eorum fundauerat quidem; sed preuentus morte reliquerat imperfectum, ac sine prouidentia tutoris alicuius desolatum. Itaque cum magna nobilium plebisque frequentia imperator uenit ad locum; cryptam intrauit ad nomen sancti Andree apostoli exstructam et reliquiis consecratam: quas, ipse scilicet Augustus, uenerabili Baldrico, tanquam mutue affectionis pretiosum pignus, dono dederat. Cuius et tumulum illic corpore quiescentis adueneratus: Tibi, o episcope, inquit,  Wolbodo  tibi, o dilecte nobis, hunc pauperem locum, hanc uice nostra committo ecclesiam. Tu pupille pater ac sedulus sis tutor, et de bonis, quibus eam tuus subarrhauit antecessor, opus perficias imperfectum. Dehinc munificam fecit super altare oblationem. Episcopus ergo, quanquam multis aliis curis detentus, loco tamen illi paterne superintendebat; cui et prefecit Olbertum, Gemblacensis Ecclesie abbatem, uirum uirtutibus, religione, sapientia summe spectabilem: qui etiam studio uigilanti, episcopo cooperante, ut idem cenobium perficeretur, institit; in quo et post felicem a seculo decessum, iam senex emeritus, accepit sepulturam.

 11. Ceterum ad idem tempus Fresones debellabat Gandauensis comes Theodoricus  , eo quod illius occiderint patrem Arnulphum. Ad quem inhibendum imperator Godefridum Lotharingie ducem cum exercitu misit: et cum succedere pax non potuisset, condicto die in pugnam pars utraque processit. Iam in sese acies concurrebant, dum nouo repente monstro pertonuit uox terrifica, nescitur unde emissa: Fugite, fugite! Hinc attonitus cum suis dux ac terroris quadam uertigine actus, diffugium fecit. Perstitere uero Fresones, paucique plurimos cecidere aduersariorum, ipso insuper duce capto, quoniam reputarent doli ac proditionis causa prelio illum excessisse. Permotus est imperator cum audis et, atque Wolbodonem cum legatis Fresoniam misit,  quod genere et sanctitate clarus eo locorum haberetur. Qui etiam, ut ait Salomon: Legatus fidelis sanitas; et sicut frigus niuis in die messis, ita legatus fidelis ei qui misit illum, animum eius requiescere facit , sua effecit industria, ut et captiuitate dux solueretur, et illata duci et regno iniuria Fresonibus ab imperatore donaretur.

12. Leodium inde regressus, Dominicum Pascha deuotione solita et spirituali gaudio celebrauit, utpote cuius esset mos, paschalia quot diebus in sancto altari celebrare mysteria, uerique Agni carnes igne passionis assas edere, quas profecto ueluti cum  azymis panibus et lactucis agrestibus, ualde scilicet amaris, edebat, cui erant lacryme sue panes die ac nocte: qui loquens Deo in amaritudine anime sue: Heu mihi quia incolatus meus prolongatus est , fermento careret malitie et nequitie. Igitur ad uerum et perpetuum pascha euocandus ab Aegypto seculi huius; euocandus, inquam, a tenebris in admirabile lumen Dei, dolore stomachi ex nimia contracto abstinentia, urgeri ad mortem cepit, superiectoque uilibus stramentis cilicio, et cineribus aspersis, decumbebat, precibus, psalmodie, lectioni diuine, quam sibi faciebat legi, desideranter intentus, suspirabat quando ueniret et appareret ante faciem Dei. Denique assidentes sibi, ut sua semper memorarent nouissima, et dum dies salutis essent,  sue saluti prouiderent paterne admonens, precipiebat ne quis ad se prohiberetur ingredi; uidelicet, ut in ipso mortis angustiam, mortis considerarent in episcopo amaritudinem, que comparata sit dulcedine pomi illius, quod temerauerunt in horto deliciarum tam austeri, tam acidi suo in posterum generi, parentes primi. Nec antiqui defuere serpentis insidie, explorantis, si quid in illo suum inueniret, quem signo crucis, et aque benedicte repulit aspersione infirmus, assistentem propter illius uestigia. Nam, omnis sermo Dei, secundum Scripturam, ignitus clypeus est sperantibus in se . Quo scilicet Wolbodo munitus: Absiste, inquit, funeste tenebrarum accola; pars mihi nulla  tecum, sed portio mea Christus in terra uiuentium. Beata spes, felix exspectatio infirmi huius, dolentis huius, qui confidenter Deo dicere potuerit: Secundum multitudinem dolorum meorum in corde meo, consolationes tue letificauerunt animam meam . Beatus namque Laurentius, cum inestimabili suauitate et gloria, illi euestigio apparuit et consolans. Quinta, inquit, feria mecum eris. Qua consolatione super mel et fauum dulciore, qua promissione ut nectare diuino refectus eger, maioribus ecclesie, clericorumque nonnullis plus iusto letabundus eam exposuit; et illis congratulantibus sibi, unctione sancta, uiatico Christi sacramentorum sese communiuit. Denique Popponi, Ecclesie Stabulensis opinatissimo tunc abbati, huius loci  commisit prouidentiam, quia nulli adhuc fuerant ad seruiendum Deo instituti uel abbas uel monachi. Ceperat quidem ecclesia hec construi ab episcopo gloriose commendationis Euraclo, qui iam in urbe ista sanctorum Pauli et Martini basilicas egregia liberalitate construxerat; sed paucis post diebus eo decedente, relicta est imperfecta: utrumque dotata quidem, sed miserabili facie, quia nec saltem cooperta, nisi quod Nothgerus, qui successerat episcopus, insigne tuum diadema, o Leodium, perfectis tandem et equatis parietibus, superponi tectum fecit.

13. Itaque, ut uenit dies qui promissus erat, qui desiderabatur, uir ille desideriorum suo est frustratus  desiderio: fuit siquidem culpe, uisionem dignitatis tante indignis eque ut dignis innotuisse. Quapropter admodum mestificatus, cor suum ipse discussit, et culpam in se deprehendens, Wielandum bone conuersationis clericum familiarem sibi obtestatus est, per tremendam Diuinitatis maiestatem, quatenus se astrictum loris, uerberibus subiiceret districtis. uinctum igitur suum. Dominus non despexit: quem uelut sanctum Iob dixisse aduertas: Ipse me reprehendo, et ago penitentiam in uerbere, in fauilla et cinere . Unde penitentis oratio Wolbodonis directa est sicut incensum in conspectu Domini; eleuatio, inquam, manuum illius in mortem uesperascentis, quasi sacrificium uespertinum apud Patrem misericordiarum et Deum totius  consolationis. Siquidem sensit per spiritum, carnis se uinculis iamiam absoluendum, et humillime circumstantes admonebat instantius orare; psalmis antiphonas incipiendis ipse imponens, finitis collectas ipse subiungens. Atque ut hoc efficacius posset, linguam, uicina iam morte siccatam, madidari aqua interdum faciebat. Quinta igitur subsequentis hebdomade feria mox migraturus, crucem Dominicam accepit in manibus, et mira dulcedine, affectu inexplebili diu complectens, pedesque crucifixi, manus et latus exosculans, Christo spiritum crucifixo reddidit. Cui ut suorum reddatur merces laborum, deductus est in uia mirabili; quia Laurentio duce transiuit in locum tabernaculi admirabilis, usque ad  domum Dei. Corpus autem uenerabile ad hunc locum, ad hanc domum martyris, quem sibi specialem fecerat patronum, magna cleri et populi frequentia et honore delatum, operoso atque spectabili, quemadmodum spectari potest, sepulcro est reconditum, circa quod auratis hoc litteris habetur exaratum:

Ingens carnis honor, sed morum gratia maior;
      Presulis officio te locat et solio.
Sensit diues, egens, ut eras ad singula presens,
      Istis unde salus; his fluit unde cibus.
   Hinc eadem cunctis adsunt, et uiscera nobis;
      Hincque salutiferum excolimus tumulum.

14. Migrauit anno Dominice Incarnationis 1021 undecimo Kalendas Maias, presidente sedi apostolice  Benedicto, a beato Petro apostolo 144, gloriosi uero Henrici tam regni quam imperii anno XX, sui autem presulatus mense XXX. Qui procul dubio terre uiuentium heres, de sua re mancipi sanctum Laurentium hereditauit munifice; trecentas insuper argenti marchas in opus perficiende dimittens ecclesie, mirabili affectione, o martyr sancte, tibi thesaurizatas. Nam si aduixisset diu, quantum erga te suam extendisset deuotionem, cum Deo, qui metitur hominum corda plenius nosti. Septem denique matrices ecclesias contulit et in Flandria sibi a progenitoribus dimissa multorum predia redituum, quibus nos uiolenti homines, alienorumque cupidi peruasores, aduersante Satan, exheredauere, contra  dici malitiam, contra seculi huius iniustitiam, nobis frustra reclamantibus.

15. Nec uero pretermiserim, quod diligens ipse decorem domus Domini, stationes instituit seu processiones, que ab uniuerso communiter clero ciuitatis, ad maiorem ecclesiam, certis per annum solemnitatibus fiunt; quatenus per huiusmodi conuentus, in choro Leodiensi, iugiter caritatis maneat, ut ita dixerim, concentus: hoc est, ut maiori ecclesie a minoribus, tanquam matri a filiabus, priuilegium seruetur, competensque subiectio; ab eo modificata, qui habitare facit unius moris in domo; monente Apostolo, sollicite seruari unitatem spiritus in pacis uinculo. Labri denique illius enei, quod fecit Moyses,  ut lauarent in eo Aaron et filii eius manus suas ac pedes, quando ingressuri erant testimonii tabernaculum et quando accessuri ad altare, ut offerrent in eo thymiama Domino, recordari nos facit liber ille Psalmorum conspicuus, quem propria manu scripsit et in quo unicuique psalmo, compositam ex eodem et a se dictatam subiecit orationem, de bono thesauro cordis sui proferens bona. Hic a nobis hactenus diligenter asseruatur; in quo uidelicet manus ac pedes nostros, id est actuum siue intentionum motus, compunctione lacrymosa, uelut enea ad Deum sonoritate psallendo, lauare possimus, introituri ad Sancta sanctorum. Inter cetera enim etiam istud piissimi amplectimur Wolbodonis memoriale; cui diebus singulis mos erat, antequam  diuina celebraret mysteria, de integro perorare psalterium, thymiama utique Christo acceptabile in odorem suauitatis.

16. In episcopatum est subrogatus ei Durandus, nostre satis Ecclesie durus; quoniam bona que plurima nobis dederat antecessor eius, abstulit et partim ad mensam episcopalem retinuit, partim militibus beneficiauit. Ipse ignobilis quidem genere, utpote ex familia Godescalci, maioris ecclesie prepositi, fuit; sed ingenii atque litterarum clara uiguit nobilitate. Qui, uidelicet Godescalcus, sancti Bartholomei construxit ecclesiam; ex suis sufficienter allodiis duodecim canonicos instituit, liberalissimo illum Wolbodone consiliis et beneficiis animante. Sed Durandus, quanquam natus seruiliter,  tamen in hoc etiam se commendauit nobiliter, quod eumdem Godescalcum, nec fidelitatem sibi episcopo, ut mos est, iurare, nec hominium facere passus fuerit. Ingenue morigeratus, qui non attenderet quid tunc esset, sed antea quid fuisset; nec iam seruus, tamen quasi seruum sese obsequiis Godescalco exhiberet. Fuit ergo in theatro mundi quasi fabula, quod suis dominaretur dominis homo ex tam paupere et humili familia, cum Dominus pauperem faciat et ditet, humiliet et sublimet. Hunc, propter uite modestiam et scientie prerogatiuam, Wolbodo benignus habebat gratissimum, atque ideo  imperatori Henrico clericum querenti scientem litterarum, assignauerat eum et summopere commendauerat. Quam Augustus commendationem adeo habuit non irritam ut, ipso decedente, illum cathedra sublimaret Leodiensi. Idem etenim Babenbergensem Ecclesiam, ab eodem destinatus Augusto, doctrinarum iampridem et religionis claro sidere illustrarat. Sed plerique acceptorum obliuiscuntur beneficiorum, et bonas etiam mentes deprauant aliquando cure seculares. Unde et Durandus, misericordis erga se Wolbodonis oblitus, misericordiam eleemosyne defraudauit, ut premissum est, quam Laurentio in hoc eius loco delegauerat, leue estimans, si eam, nemine sibi contradicente, tolleret.

 17. Quapropter uisione durissima semel ac secundo redargutus est, eodem apparente sibi sancto, et suam acriter eleemosynam repetente. Quod ille cum suis non modice concussus denarraret, aiebant, maxime hi, quibus rapta fuisset elargitus, non debere illum somniis attendere; multas sequi curas somnia; eum dormientem uidere, quod uigilans uersaret mente; sapientis esse, ut quasi fumum reputet somniorum phantasias. Canum huiusmodi, ut ita dictum sit, adulantium lingue conceptum timoris stillicidium illius facile ex animo elambuere. uenerat quidem Wolbodo semel ac secundo in spiritu lenitatis; sed iam tertio in uirga furoris aderat, comminansque terribiliter, quod auditus non fuisset, quod culpam ille non correxisset, ad radices arboris  iam securim esse positam dixit. Grauissime ergo illum cecidit, eumque continuo mortis preuia corripuit egritudo. Cuius angore nimio et clamore turbata est familia; euocati celerius sunt archidiaconi, nec non ciuitatis maiores. Que uiderat, que audierat, innotuit. Et ecce, inquit, iam morior; ad misericordiam domini mei Wolbodonis me perferetis, atque illius ex opposito, extra ecclesiam scilicet sancti Laurentii, secus parietem me sepelietis. Tradit deinde sancto Laurentio predium in Wasegga, quod nuper a Roberto emerat archidiacono, et quatuor auri marchas sibi tantum residuas, spondens uiscerabiliter, quod si spatium sibi daretur, cuncta que abstulerat ex integro restitueret. Iuxta Zachei uotum forsitan reddidisset ablata in quadruplum,  sed non exspectatus obiit; atque hic, sicut petierat, extra ecclesiam sepultus est. Ibi sub dio tam diu iacuit, quousque noua edificaretur ecclesia, et tunc inclusus muro atque admissus sub tectum est, lapidemque sepulcralem, qui nunc usque cernitur, abbas Stephanus  pro episcopii ueneratione, super illum componi, atque hoc fecit epitaphium inscribi:

Durandus iacet hic, qui paulo plus tribus annis
   Tungrensem rexit nobiliter cathedram.
Pauperis in nido patrimonii natus et altus,
   Ingenio summos euolat ad proceres.
 Quos tulerat dominos, isdem famulantibus usus,
   In theatro mundi fabula quanta fuit?
Septima lux urnam fundentis in orbe fluebat,
   Cum faceret rebus triste uale senior.

18. Denique ad corpus dilecti Deo Wolbodonis quicunque petierint ex fide, diuersorum remediis languorum sospitantur, meritorumque illius efficaciam, tum ex nobis ipsis, qui eius beneficiis fruimur, tum ex aliis nonnunquam sumus experti. Ut de innumeris, duo saltem perstringam breuiter: Adelardus  in ecclesia sancti Trudonis, huius nominis abbas secundus, acerbissima phrenesi a se alienatus, dum ad sepulcrum nostri Wolbodonis pertractus fuisset, ibique iacuisset aliquandiu, suffragio sancti plenam recepit sensus sobrietatem.  Item alius e fratribus nostris grauissime infirmatus, atque ad sancti misericordiam deportatus est; quo sibi dignanter apparente, ac tertio super illum sancte crucis signaculum faciente, tanquam ab ipsis retractus mortis faucibus, sine mora conualuit.

19. Sed corporum sanitates pariunt nonnunquam animarum infirmitates, dum miracula que debeant  excitare ad deuotionem, sibi materiam indisciplinati uindicent ad dissolutionem, presertim cum monachico non expediant instituto uel quieti frequentie seculares. Quocirca improbandum non fuerit quod, uti ferebant seniores nostri, primus loci huius pie recordationis abbas Stephanus, hunc aliquando sanctum per diuinum nomen contestatus sit, quo temperaret a miraculis  ; quibus tante fratribus fiebant per occasionem infirmorum noctu et interdiu molestie. uerum quamlibet rarescere extunc miracula ceperint, tamen per presentiam meritorum Wolbodo semper nobiscum est, dum et aliquoties a religiosis quibusdam uisus fuerit ad tuum altare, o sancte Laurenti, pro statu ecclesie istius, presente mirabiliter sanctissima Trinitate, arcanis  diuinorum fungi mysteriorum, sacerdos exaudibilis secundum ordinem Melchisedech, cuius hostias, tuarumque odorifera precum libamenta acceptauerit, ac sempiterne acceptet idem trinus et unus Deus, cui gloria nunc et in diem eternitatis. Amen.




ANNO DOMINI MCLXXXuIII
HENRICUS DE CASTRO MARSIACO CLARAEuALLENSIS ABBAS POSTMODUM S. R. E. CARDINALIS ET ALBANENSIS EPISCOPUS





NOTITIA HISTORICA


Henricus de Castro Marsiaco, Gallus, monachus Cisterciensis et Clarauallensis abbas, ab Alexandro III inuitus consecratus est episcopus card. Albanensis, die 2, ex quo concilium Lateranense ceperat celebrari, an. 1179, Idibus Martii. Hic nobilissimis parentibus procreatus est, ac puer adhuc ad Clarauallense monasterium conuolauit sub B. Roberto abbate, qui D. Bernardo fuerat suffectus, sub cuius disciplina cum mirabiliter fuisset progressus, Altacumbam, celebre in Sabaudia cenobium suscepit regendum; inde post B. Gerardi martyrium, ad Clarauallensem curam translatus est, ubi cum omni perfectione excultos uiros exercuisset, eque apud aulam, atque Alexandrum III pontificem maxime inclaruit, dignusque habitus est qui inter concilii Patres numeraretur, purpuraque senatoria decoratus Albanensi dignitate fulgeret. Que utique illum adeo desidem non effecit, ut ultra mare nobilissimas prouincias ad sacrum  bellum apostolicus legatus excitauerit, gentibusque, quas dira lues hereseos infecerat, salutarem adhibuerit medicinam. Idem cumulatissime prestitit in Galliis, cum ibi eodem legationis munere fungeretur. Siquidem, cum, que ad diuinum cultum spectant, omnia perlustrasset, reperissetque Lugdunensem ac Narbonensem archiepiscopos circa gregem insigniter desidere, utrumque, nullis flexus precibus exuit dignitate. Mox conuersis in hereticos armis, uallem preualidum castrum, illorum arcem, oppugnat, ac demum diuino magis quam humano expugnat consilio. uerone Lucio pontifici decedenti adfuit, mox et Ferrarie Urbano III cum morte luctanti postremum pietatis officium impendit. Cumque Henrico purpuratorum senatus apostolicam sedem ultro uolensque deferret, non assentiit offerentibus, in Gregorium uIII honorem refundens, quem ideo uirum incomparabilem summum pontificem eligendum curauit; a quo cum deinde ad omnes principes Christianos legatus cum maxima auctoritate declaratus fuisset, ita munus illud ex more suo cumulate impleuit, ut Fridericum ipsum toties perfidiose relapsum cum Clemente III reconciliauerit, cumque sexaginta nouem preclarissimis principibus bellatoribus, suis ipse, manibus militari cruce consignauerit.

Cum uir doctissimus esset, adhuc abbas declamationem contra hereticos Albigenses subpullulantes in Galliis scripsit, quam in suis Annal. refert Baronius tom. XII. Demum uir optimus atque excellens ita omnibus probatur, ut auctor uite S. Petri Tarantasiensis inter Ecclesie Christi columnas illum principem columnam appellet. Et merito quidem, cum usque ad extremum spiritum pro Ecclesia laborauerit. Denique ut preclarissime gestis coronidem satis decentem apponeret, sub Clemente III in Belgio postrema fungens legatione, Flandrensi comiti Atrebatensique Ecclesie, qui inexplicabili propemodum simultate pugnabant, sua prudentia consiliisque peperit pacem; ac ineluctabili morbo ipse correptus, cum hore fatali se propiorem fieri sentiret, ante altare S. Andree cathedralis ecclesie se deportari iussit, ibique sacramentis munitus inter sacerdotum manus animam exhalauit, die 4 mensis Iulii 1188; eiusque corpus ex testamento in Claramuallem relatum est, tumulatumque a Lingoniensi episcopo inter D. Bernardum ac S. Malachiam cum hoc epitaphio.


Subiacet huic lapidi quondam notissimus orbi
Abbas Henricus Romano cardine dignus;
Lubrica qui uani contemnens gaudia mundi,
Terre membra dedit, celis animamque remisit.

Clarissimi uiri uitam gestaque multi scripsere, in quibus Cesarius eius contemporaneus in libro Miraculorum; Magnum Exordium Cisterciensis ordinis. l. II, c. 3 et 21; uincentius Bellouac. lib. XXX, cap. 31. In Kalend. Cisterciensi in album beatorum refertur die 14 m. Iulii. Eius preter Baronium meminit Crantzius lib. uII, cap. 5, Saxonie; Sirmundus in notis ad Petrum Cellensem, Chrysostomus Henriquez in Fasciculo SS. ordin. Cisterc. et in Menol. ad hanc diem; Montaluus, multique alii. Scripsit Henricus aduersus Albigenses hereticos. Exstat ep. t. XII Ann. Baronii.





NOTITIA ALTERA


Egregins hic presul, Castro Marciaco prope Cluniacum parentibus nobilibus ortus, in Claraualle adhuc puer religionis uestem assumpsit: ac nondum elapso quadriennio Altecumbe primum, et post aliquot annos Clareuallis abbas est electus. Corpus S. Bernardi ab Alexandro III paulo ante in celitum numerum relati, in marmoreo sepulcro, ubi etiam nunc quiescit, recondi curauit. uirtutum autem eius fama longe lateque se diffundente, omnibus carissimus fuit, tam regibus et principibus, quam religiosis et prelatis. In Tolosanum episcopum et paulo post in Cisterciensem cenobiarcham electus, utramque dignitatem recusauit. A Clemente III ad Lateranense concilium nominatim accitus, cardinalis inuitus creatur, atque episcopus Albanensis consecratur; et mox legatus cum plenaria sancte sedis potestate ad prouincias transmontanas mittitur; archiepiscopos Lugdunensem et Narbonensem deponit, abbates nigros, et multos Ecclesiarum prelatos, quantum potuit, reformauit. Munitissimum hereticorum Castrum, cui nomen uallis erat, non sine miraculo cepit: et erroris duces tenuit, conuicit, et heresim publice abiurare cegit. Dehinc dilectam suam Claramuallem uisitauit et muneribus donauit. Romam reuersus, non multo post Urbano III ex uiuis sublato multorum cardinalium uotis cum summus pontifex designaretur, adduci non potuit ut electioni sue consentiret, sed crucis predicande officium assumens urbe excessit, et imperatorem cum sexaginta nouem principibus et aliis plurimis, reges quoque Gallie et Anglie cruce signauit, id est, ad bellum sacrum, et ad succurrendum Terre Sancte, tessera crucis collata obligauit. Cum uenisset autem Leodium, eius predicatione permoti et compuncti clerici plures sexaginta sex timore Simonie sua ei beneficia resignarunt: que deinde ut omnis Simonie labes abesset, plenaria potestate uelut recens collata, eisdem restituit. Demum in partes Flandrie profectus, pacem inter comitem illius prouincie et Atrebatensem Ecclesiam reformauit. Morbo ibi correptus, susceptis Ecclesie sacramentis ante altare S. Andree Atrebatensis, quo deportari optauerat, pie in Domino obdormiuit. Inde corpus eius, ut mandauerat, Claramuallem delatum est, et inter SS. Malachie et Bernardi altaria et sepulcra reconditum. Hec ex tabella eius sepulcro appensa, que certum annum mortis eius non designat, sed circa annum 1186 eum obiisse refert. uerum cum ei scripserit amicus eius Gaudefridus epistolam insignem, que exstat apud Baron. ad ann. 1188, aliquot annis uidetur superuixisse.





NOTITIA LITTERARIA


Henricus de Castro Marsiaco, abbas an. 1161 Altecombe in Sabaudia, et an. 1177 Clarewallensis, ord. Cisterc., deinde anno 1179 sub Alexandro III episcopus Albanus siue Albanensis in Campania Romana, et cardinalis legatusque apostolicus sub Gregorio uIII, diem obiit an. 1188. De eo Ughellus tom. I, p. 254 seq.; Sammarthani t. Iu, pag. 31 et 256; Oudinus tom. II, pag. 1559. Eius scripta hec exstant in tomo tertio Bibliothece Cisterciensis Bertrandi Textoris siue Tissierii: Commentarius siue sermones De peregrinante ciuitate Dei. Declaratio aduersus Albigenses, que ex Baronio ad an. 1178, n. 29-37 exstat etiam in Chrysostomi Henriquez libro II, Fasciculi sanctorum. ord. Cisterc., dist. 25. Epistole ad diuersos, conferende cum epistolis undecim quas ex codice Clareuallensi edidit Edmundus Martene tom. I Anecdotor., pag. 576 seq. His nuper accessit Censura morum et corruptele inter clericos et sacerdotes sui temporis, quam uulgauit Ioannes Petrus a Ludewig in reliquiis mss et diplomatum ineditorum tom. II, pag. 437, 441, et littere quibus conuocat presules Germanie ad comitia deliberaturos de bello sacro aduersus Saracenos, id., p. 449-452. Inter epistolas a Martenio tom. I uet. Mon. uulgatas legitur pariter eius edictum quod dein Ioannes Petrus Ludewig in suis Reliquiis tom. II uulgauit sub hoc titulo: Censura, morum et corruptele inter clericos et sacerdotes sui temporis. In Ludewigo tamen integriores sunt littere iste quam apud Martene; uicissim autem Martenii ille multo correctiores sunt Ludewigianis. Prestat insuper animaduertere nec litteras illas Ludewigi integras esse, sed habere in fine assutum fragmentum alterum epistole forte ab altero auctore, et diuerso de argumento scripte. MANSI.]





DOMNI HENRICI CLARAEuALLENSIS QUONDAM ABBATIS POSTMODUM ALBANENSIS EPISCOPI EPISTOLAE.




I. Ad papam Alexandrum tertium.---Missus ad predicandum bellum sacrum, nuntiat Henricum Campanie comitem crucem assumpsisse, commendatque pontifici terram seu principatum ipsius.


Ut in gaudio et exsultatione metatis, quod pia sollicitudine seminastis, ad notitiam uestram, Pater sancte, deferimus, quod cura, quam nobis apostolica delegauit auctoritas, suaues in aliquibus et acceptabiles Deo fructus, fidei uestre merito parturiuit, ita ut et nos delectet exsecutio boni operis, et uos certe penitere non debeat utilis et saluberrime iussionis. Illustris namque comes Henricus, noster specialissimus princeps et dominus terre peregrinationis nostre, compunctus et inspiratus a Domino,  uexilla salutis primus arripuit, et dignum Domino spontanee oblationis offerens sacrificium, ad emulationem pii muneris ducem se ceteris prestitit pietatis. Iam in hortulo cordis eius germina leta repullulant. Iam future fertilitatis ipsius aprica  uiriditas hilarescit; ita ut sentientes in eo fragrantiam spei bone exsultemus et letemur in ipso, tanquam in odore agri pleni, cui benedixit Dominus. Nuper enim circa Dominici Natalis proxima sacramenta de manu legati uestri uiuifice crucis signum pia deuotione suscipiens, publice solemnitatis gaudium inopinate letitie festiuitate preuenit; ut de ipso quoque merito resonaret: Gloria in excelsis Deo, et in terra pax hominibus bone uoluntatis . Ecce igitur pro eo coram uobis affectuosissime deuotionis preces prona humilitate prosternimus, rogantes ut terram suam, quam patrocinio uestro ex fiducia multa commisit, memineritis, prout decet, apostolici presidii tuitione uallandam; quatenus quisquis in eam aliquod fuerit in absentia principis  machinatus incommodum, indignationem uestram se non dubitet incursurum. Nulli etenim iustius diligentia sacri apostolatus impenditur, quam ei, qui tollens crucem suam, per tot maris terreque discrimina crucis Dominum imitatur.



II. Ad abbatem Buscalonem.---Optat Buscalonem uenire Claramuallem, et rogat ut occurrat ei Altamcumbam, ubi Henricus abbas fuerat.


Ecce ego ad ostium cordis uestri pertinax amator inuigilo, clamans litteris, precibus inquietans, ut animus ille uester uel importunitate uictus assurgat, et pessulum nobis abdite uoluntatis aperiat. Credimus enim quod illa prompta est ex uirtute, licet retardetur ex obice; et gestit inuenire qua prodeat, si renitentis obstaculi durities non obsistat. Quid autem sibi uelit, quod sepe scribens uobis, uestra nec semel rescripta promerui, non aduerto; nisi quod admodum uereor, ne uobis memoria nostri prorsus exciderit, dum affectui nostro querenti quem  diligit, dilecti saltem littera non recurrit. Ego autem impatiens more moras uestras silentiumque dissimulo, blandiens utique mihi, ne forte qui hec interim uota suspenditis, recompensationis optime compendia procuretis. Quidquid autem illud sit, quod me, dum uos retardatis, excruciat, noster interim nec dormitat animus, nec tepescit affectus, querens quem diligit anima mea, ut tenens teneam nec dimittam illum donec introducam uos in domum matris mee et in cubiculum genitricis mee. Tunc uidebit dilectus meus et affluet, et mirabitur, et dilatabitur cor illius: cum egredietur ad eum in filiis suis gaudens et exsiliens Clarauallis, et obuiabit illi quasi mater honorificata. Tunc et mihi forsitan insultabit, ut dicat: Iam non propter tuam loquelam  credimus ; quia, sicut audiuimus, ita et uidimus. uidimus et cognouimus eam, de qua Patres nostri annuntiauerunt nobis. Resuscitate igitur nunc tandem gratiam quam habetis in uobis, ne sepeliatur in uno angulo montium, quod datum est uobis in acquisitione gentium et multitudinis populorum. ueniet qui talentorum suorum lucra requirat, exacturus nimirum exinde rationem, si sub defosso cespite Bulcoldonis otiosam repererit pretiosi muneris quantitatem. Si qua igitur in uobis uiscera pietatis, si qua societas spiritus, si qua laus discipline, occurrite mihi in Altacumba, cum uenero, ut uel ibi pandatur secretarium mentis, que tante obriguit lentitudine tarditatis.



III. Ad papam Alexandrum.---Orat papam ne Tolosane Ecclesie pontifex constituatur.


Doctoris gentium probat auctoritas, et nostra iugiter infirmitas experitur, quod nemo scit hominum, que sunt in homine, nisi spiritus hominis, qui in eo est . uerum et hic ipse ad sua ipsius intima dignoscenda caligat, nisi hic ab alio spiritu adiutus intelligat, illo utique, de quo Apostolus ait: Spiritus adiuuat infirmitatem nostram . Ille namque solus, cum omnia scrutetur, etiam profunda Dei; ille, inquam, solus occulta humani cordis intelligit, et uires ac potentias singulorum singulari et propria uirtute discernit. Quod ideo dictum sit, amantissime Pater, ut nulli de me credatis, quod supra me esse, meus ipse mihi spiritus attestatur,  domesticus utique proprie insufficientie perscrutator; et nec mearum uirium nescius, nec debilis imbecillitatis ignarus. Scitote itaque, Pater, et credite quod, si quid in me gratie uel uirtutis aut est aliquatenus, aut esse coniicitur, illorum penitus meritis est attributum, quibus in lege Domini conseruandis indigna me fateor prelatione submissum. Eorum debetur commodis omne quod possum, eorum deputabitur usibus quod accepi: quibus, si quid exinde qualibet subreptione fraudauero timeo ne quod illis pro parte subripitur, mihi dignius ex asse tollatur. Multo proinde melius mihi, multo securius, apud illos iugiter munia imposite seruitutis implere, quam cum eo quod illorum est, de gente in gentem  uaga mutatione transcurrere. Quando uero idoneus fierem regere gentes indomitas, et diuine legis ignaras, qui nec illis etiam administrare sufficio, qui plus mihi ex disciplina conferunt, quam a me recipiant per doctrinam? Et isti quidem per semitas iustitie celeri currentes incessu, sponte feruntur ad uias uite; illi uero pactum fecere cum morte, et manibus et uerbis accersierunt illam. uerumtamen et propter illos mori, pro uestra mihi erit iussione promptissimum, parato pro uiribus meis ad omne, quod contra hereses illius regionis iniungatur, dum modo ab ea mihi quam somniant, pontificis electione, parcatur. Rogo igitur, et per mansuetudinem nostri Redemptoris obtestor, ut quidquid uobis alii suggerant, qui consuete forsitan correptionis aculeos remouere  longius a sua conuersatione festinant, ab his tamen quibus diuina uideor ordinatione coniunctus, paternitas me uestra non separet, nec cogat me amplius ad seculi huius alta respicere, qui elegi ab olim in domo Domini humilibus consentire. Inueniam, queso, misericordiam in oculis uestris, ne ab accessu concilii huius timoris occasione retarder, ut possim uobis tanquam uicario Christi Iesu et summo speculatori turris Dauid quedam singulariter comperta suggerere, que poterunt, Deo propitio, in uniuersitatis commodum redundare. Nunquid tanti est, ad tribus solummodo Tolosanas et feces uasconie conuertendas intendere, ut negligantur alia multa, que potestis, si creditis, et debetis usque ad extremum terre, in salutem multarum gentium prouidere?  Ipsa quoque Tolosana Ecclesia, si non ei aliunde consulitur, graue interim dispendium sustinebit, dum ego, si me cogitis, fugiam quoad potero, etsi non effugiam manus uestras.



Iu. Ad eumdem.---Rogat papam, ut latorem presentis epistole dignetur Hibernis pontificem concedere.

Est in insula Hibernie uir uite uenerabilis fide Christianus et nomine, qui in populo illo barbaro et gente nouissima summo hactenus sacerdotio fungitur, et legationis insuper titulis insignitur. Nunc autem infirmitate confectus et senio quietis et uacationis uota concepit, fatiscentem nimirum causatus etatem; quippe qui uidet exitum uite sibi pro foribus imminentem. Maturus igitur miles, et post uarios  triumphos legitime concertationis emeritus, preterite operationis hebdomadam Sabbato querit requietionis concludere, et spiritualibus tandem otiis dedicare id quod est reliquum uite sue. Facta igitur cessione pontificii quod gerebat, ne gentem in qua hactenus laborauerat absque consolatione dimittat, uirum uenerabilem, scilicet latorem presentium, ordinari sibi desiderat successorem, celebrata electione in ipsum a clero et populo et magnatibus terre eius. Unde nos licet tales in obseruantiis ordinis adiutores, nequaquam in ecclesiasticis functionibus fieri cupiamus antistites; adducimur tamen assensum nostrum presenti negotio non negare, timentes utique illi barbare nationi, ne facile in eis naturalis feritas recrudescat, si in tepidioris segnitiem discipline  a spiritualium uirorum feruore refrigeat. Quapropter si ita uidetur et uobis, rogamus ut uotis et desideriis predicti pontificis tam in absolutione eius quam in ordinatione istius efficaciter annuatis. Quidquid autem agendum fuerit, scitote quod ei et uiarum prolixitas et breuitas expensarum moras inhibet longiores.



u. Ad regem Anglorum.---Extollit regem Anglie tum ob alia, tum quod plumbo statuerat Clareuallis ecclesiam operire, eamque ob causam mittit ei mensuram eiusdem ecclesie.

A die qua uobis Deo inspirante complacuit, ut ad redemptionem familiaritatis nostre sinus sese regie  dignationis expanderet, et apex tanti culminis inclinaret, iugis et ininterpolata memoria uestri sedem nostri pectoris occupauit, que nos non patitur uel in amore uestro tepescere, uel a glorie uestre predicatione cessare. Testis est terra uasconie, et nobilis urbs Tolosa, quam ex dispositione nuper uestre magnanimitatis adiuimus, qualiter per os nostrum in omni opportunitate colloquii tam publici quam priuati, magnifica uirtus uestre maiestatis insonuit, et inter oppansas quodammodo erronee turbe caligines splendor uestre tam fidei quam pietatis effulsit. Deinde cum iam rediissemus ad propria, eiusdem uestre pietatis gratiam domesticis nostris relatu familiari deprompsimus; et, abbatibus e diuersis mundi partibus congregatis, cum solemni  quadam et festiua letitia regalis beneficentie nuntiauimus largitatem. Inter cetera sane, que de amplificatione et custodia ordinis seruastis hactenus et seruatis, cure uobis fuit, non solum exhibita, sed et promissa referre, ut gratius accepta recolerent, cum potiora in reliquum ex gratuita pollicitatione sperarent. Specialiter illud amplissimum donum preconio excellentiore protulimus, quod Clareualli nostre in nostris manibus promisistis, ut uidelicet plumbi lamina in operimentum oratorii nostri uestro munere contributa, deuotio, que uobis in pectore flagrat, nobis super tecta resplendeat. Hec igitur acceptantibus uniuersis et dignas Deo gratias persoluentibus, habita deliberatione decreuimus oratorii nostri mensuram sine orationum mensura transmittere,  orantes impensius et clamantes ad Dominum, ut pro decore domus sue quam amplificatis in terris, restituat ipse uobis domum non manufactam eternam in celis.



uI. Ad eumdem.---Ait in prima festiuitate S. Bernardi illius factam memoriam, et exoptatam fuisse presentiam, mittitque ei digitum S. Bernardi.

Celebratus est apud nos dies honorabilis et solemnis, noua festiuitate iucundus, et ampla iucunditate festiuus, utpote quem nobis releuatio sacratissimi corporis beati Bernardi celeberrimum reddidit, et lumine clariore perfudit. O quam uoluimus gaudiis illis plus utique celestibus quam terrenis, uestre maiestatis interesse presentiam: quatenus et nobis  de gloria principali decor tante festiuitatis excresceret, et uobis de meritis illustrissimi confessoris miro quodam irriguo uberioris benedictionis largitas emanaret. uerum, quia id nobis ampla distantia remotissime regionis inuidit, ad spirituale remedium uota transtulimus, fecimusque, Deo propitio, quod uestra ibi etsi presentia defuit, memoria non uacauit. Solemniter etenim nomen uestrum cum sue pietatis insignibus, uestrorum, ut oportuit, et affecctionibus fratrum, et cordibus impressimus filiorum; qui ampla illud deuotione susceptum, aspectui quodammodo sancti Patris offerrent, et celestis aule secretario presentarent. Preterea ne absentie corporalis occasio regias apothecas inuenti muneris participatione fraudaret, mittimus uobis de thesauro  reliquiarum eius honorabilem portionem, indignum penitus reputantes, si pietas tanti principis tante sanctitatis participio fraudaretur. Suscipite igitur digitum sacre illius manus: quam pro eo quod uir iustus ab omni munere terreni questus excussit, Deus eam, ut dignum fuit, affluentissima copia celestis benedictionis impleuit. Illius, inquam, manus, cuius tactus sanabat egros, roborabat inualidos, firmabat homines, demones effugabat. Illius manus, que Clareualli nostre, cui uos dare tecta disponitis, primum iniecit lapidem fundamentis. Fuit autem studii nostri diligenter in uasculo consignare quod mittitur, ne uel thesaurus ibi reconditus per frequentes apertiones iniurie pateat, uel deuote subreptionis instinctu dolus aliquis pie fraudis  irrepat.



uII. Que est domini Cisterciensis ad Henricum et Morimundi abbatem.---Henricus et abbas Morimundi deputantur a D. Cisterciensi ad uisitandum cenobium de Columba,

Contentiones et rixe quas in monasterio de Columba furor mali desiderii suscitauit, ad nostram nostrorumque peruenere notitiam, diro nos admodum uulnere percellentes; tam pro dispensatione domus ipsius, cui graue subinde periculum imminet, quam uiolata nostri ordinis honestate, que in omnibus professoribus suis pestem familiaris dissidii et domestice simultatis abhorret. uolentes igitur huic tanto malo competens accelerari remedium,  sollicitudini uestre iniungimus et mandamus, quatenus ambo pariter accedatis ad locum, et uices nostras in uisitatione exactissima diligentia suppleatis, ita quidem, ut in presentia I. abbatis super rebelles et inobedientes domus ipsius suam cuiusque primitus malitiam uisitetis, dignam pro modo culpe exercentes in singulos ultionem, qua et uos ipsos zelus ordinis commendabiles faciat, et temeraria peruersitas superborum contra ordinis stimulum inutiliter calcitrare dediscat. Specialiter autem in priorem domus ipsius, qui contra Patris imperium retinere non est ueritus prioratum, depositionis sententia principaliter exeratur; quia non est dignus preesse ceteris, qui se contumaciter arbitrio subtraxit abbatis. Quia uero etiam abbatem ipsum, considerata  hominis qualitate, debere iudicamus absolui, uolumus ut eum ambo pariter seorsum quidem et sollicite moneatis, ut in capitulo suo coram uobis humiliter petat ab officio quod baiulat missionem et quasi sua uos importunitate deuincat, quo uiolentia quadam remedium absolutionis obtineat.



uIII. Ad conuentum Sauiniacensem.---Hortatur Sauiniacenses ad frugalitatem, ob presentem, ut apparet, domus eorum inopiam.

Benedictus Deus et Pater luminum, a quo bona cuncta proueniunt, qui Patri uestro domno abbati W. plenam contulit et in obtemperando fidem, et in operando uirtutem, ita ut paterno studio sollicitus sit pro uobis, satagens omnimodis et laborans,  qualiter domus uestra consueto amplius incommodo non laboret. Induit eum Dominus uirtute ex alto, et roborauit fortitudine manum eius, ita ut, dum preterita cum presentibus estimamus, aperte nobis detur intelligi, humane pusillanimitatis fuisse, quod timuit, sed superni esse muneris; quod id opere conualescit. Rogamus proinde uos, et tanquam filios carissimos admonemus, quatenus manum eius orationis et obedientie subsidio fulciatis, currentes et ipsi post eum in odore uirtutis sue et uestigia eius gressu pacifico prosequentes. Facite, ut complaceat sibi in uobis anima eius, et delectetur in uestris actibus cor illius; quia tunc facile dilucescit nebulositas teporis, si aspiret in nobis serenitas caritatis.  Porro, si opus fuerit, ut aliquid uobis in quotidianis etiam stipendiis restringatur, nolite protinus exacerbare spiritum uiri Dei, pro diminute stipis impendio murmurantes, sed ipsi eum potius importuna oblatione frugalitatis monastice preuenite: que nunquam satis ad professionis sue culmen attollitur, nisi cum uniuersis superfluitatibus amputatis, intra necessitatis extreme limites cercetur. Illa uero fraternitas profectibus spiritualibus militat, que commodi communis intuitu in iis etiam que necessaria uidebantur, noxios appetitus proprie uoluntatis abiurat. Quod nunc maxime uobis emulandum est et agendum, quando nichil aliud hac discretione queritur, nisi ut domus uestra uobis posthac in usus uberes amplietur.



IX. Ad Alexandrum papam.---Expostulat de Dolensibus monachis, qui armata manu decimas extorserant a monachis domus Dei ord. Cisterc. et quosdam etiam uulnerauerant.


In immensum extollitur impunita temeritas, et licentia que iuris ratione non cogitur, iustis semper rationibus obluctatur. Probat hoc Dolensium monachorum granditer efferata presumptio, qui in agrum fratrum de Domo Dei preteritis messionibus irruentes, rapinam frugibus, iniuriam fratribus intulerunt, nulla prorsus admonitione premissa, ut si quid eis decimationis iure competeret, pacifice ad ipsos aut iudiciali ordine peruenisset. Hi uero armis potius confisi quam legibus, ad illos laboriosos fratres, qui sub pondere diei et estus  letabantur coram Domino, sicut qui in messe, in armorum strepitu uiolenter intrauerunt, potiti nimirum periculosa letitia, qua exsultat raptores capta preda quando diuidunt spolia. Quidam namque eorum uiolentas manus in conuersos et monachos iniecerunt, et illas sacras dextras, quas decimarum sacrilegio uenerant profanare, fuso pauperum sanguine polluerunt. Et uos quid ad hec, beatissime Pater, quid ad hec? Poteritne presidentibus uobis manere incorrectum in monachis, quod sacri canones acerrime puniunt in tyrannis? Poteritne et illis in exigendis his decimis iustitia ulla competere, qui iustitiam et iudicium cruento preiudicio non sunt ueriti preuenire? uerum et antea  super his nullam habebant omnino iustitiam, quippe qui olim pro eis idonea commutatione recepta diuturnum haberent pro hac decimatione concambium litteris traditum, et fundatoris domus subscriptione signatum. Rogamus igitur clementie uestre celeberrimam pietatem, quatenus eam super hoc promat in maleficos ultionem, quod fratres nostros nulla ulterius decime huius exactione lacessant, et contra inermes animas arma denuo sumere non presumant.



X. Ad eumdem.---Queritur, decreta eius pro quadam domo ordinis sperni a Diuionensi abbate, et rogat, ut aggrauet manum suam in contumacem.

Ambiguitatis et diffidentie materia panditur, si  Ecclesia, que mater est fidei, in suis institutionibus contemnatur. Desinat Roma uel promulgare quod statuit, si decretis ipsius impune contraire licuerit. Meminimus autem, piissime Pater, et cum gratiarum actione recolimus quod negotium domus paruule de Morans tam diligenter et efficaciter promouistis: quod ad suum iam causa exitum deuenisset, si Diuionensis abbatis nota proteruitas uestre iussionis limites non exiret. Sed ecce inuentus est, qui perire magis eligat quam parcere, uolens potius a functionibus separari diuinis, quam in suis factionibus superari. Confidimus tamen in Domino, et in constantia uirtutis uestre quod mentietur tandem iniquitas sibi; et cui aufert exsecrabilis cupido consilium, iugis uexatio conferet intellectum. Is autem  iam tertio uestre recepit litteras iussionis, in quibus ei omnis appellatio tollitur, ut paupercule illi domui iuris sui prosecutio non tollatur. Iam per Lingonensem episcopum sub interdicti sententia de iustitia uestra tenetur, dum non uult dimittere, quod per iniustitiam suam tenere conuincitur. Sed quid facimus? Non credit uerbo signi prioris, nisi adhuc in manu uali a grauioris plage uerbere feriatur. Data igitur, pie Pater, uoci uestre uocem uirtutis, et facite adhuc nobiscum signum in bonum, ut erubescant rebelles, et increduli confundantur; et sciant pariter et intelligant quam periculose et ad insipientiam sibi decretis apostolicis reluctentur. Si qui autem ex eis conspectui uestro se irreuerenter ingesserint, memineritis excommunicationis sententie cui  succumbunt, ut non aliter, quam uos deceat, uel admittantur a uobis uel dimittantur.



XI. Ad eumdem.---uitia quedam Gallie deplorat que exstirpare adorsus sit cardinalis S. Chrysogoni, ob id tempus reuertendi ei prorogari precatur.

Inter cetera mala, quibus in partibus Gallicanis antiquus Ecclesie decor obsorduit, pudicitie lapsum et fidei deploramus excidium, uidentes quod diebus his malis et casta simplicitas pie credulitatis excluditur, et candida simplicium castitas influentibus undique flagitiis inquinatur. Unum uero superest contra prodigia funesta remedium, ut rigor apostolice discipline non torpeat, et abundante malitia ceterorum Romane sedis caritas non frigescat.  Hanc enim si spiritus ab austro ueniens placidi feruoris estu refoueat, totum corpus Ecclesie celesti protinus recalescet incendio, et noxii torporis excussa segnitie in sui uigoris gloriam membra languida conualescent. Attendat ergo interim de sublimi qua preeminet specula, sanctitatis uestre contemplationis obtutus, et tunicam ueri Ioseph sedula cogitatione perspiciat, uideatque utrumne illa sit, quam ei Pater fecerat, tam inexpertam macule, quam totius conscissionis immunem. Maculatur hec in partibus nostris et scinditur, eo quod duplici subiecta ludibrio, et neuo turpitudinis et ruga dehonestatur erroris. Bicipiti quodam fluuio et hereses in eam et flagitia confluxerunt, ita ut, cum sordeat in plurimis per immunditiam uite, scindatur in aliis laceratione  perfidie. Surrexit enim de cineribus Sodomorum antique libidinis uermis, qui post ignis pluuias imbresque sulphureos de lacu damnationis emergens, fetoris sui flatibus occiduas inficit regiones. Reuixit et Arius in partibus Occidentis, qui ab orientali iudicio in propria persona damnatus, nunc in successoribus suis fines ultimos occupauit. Foris occidit gladius, et domi mors similis est. Nam et heretici in publico disputant contra fidem; et quod multi in occulto faciunt, et scribentis uerecundiam, et legentis lederet honestatem. Sed quid dicimus in occulto? Peccatum suum sicut Sodoma predicant, et uelut in suburbanis Gomorrhe conuiuas libidinum prouocant ad peccandum. Nunquid super his non indignabitur zelus uester, aut impune peccabunt, et  uos tacebitis? Tempus est ut amicus sponsi sponse ulciscatur iniurias, et gladius Phinees sacerdotis in incestum Isrelite et Madianitidis exeratur. Ecce in diebus uestris, auctore Domino, sedata sunt schismata; euge pastor bone, facite ut et hereses sopiantur. Habetis enim in partibus Gallicanis uirum, sicut experti sumus, iustitie et ueritatis amicum, dominum P. tituli Sancti Chrysogoni cardinalem, qui in una sola electione, me teste, quingentas marcas argenti strenue refutauit, ne sub obtentu muneris a tramite diuerteret ueritatis. In eo igitur plurime consolationis hausto remedio Deum glorificamus et Patrem; in eo magnificamus et uos, uidentes quod illustrium dignitatum gratia, que de uestre plenitudinis fonte procedit, in tales confluit  ex apostolica discretione personas, que per uite meritum fastigia illustrate comprobantur honorum. Hinc uobis materia gaudii, hinc Ecclesie Dei solatii fomes exoritur: quod tales assumitis in partem sollicitudinis, qui honorent in uobis plenitudinem potestatis. Probat iste quod diximus, uestrum in se non errasse iudicium; dum eo se aptum exhibet ad pondus oneris, quo minus deprehenditur ambitiosus honoris. Is est quem sublimat humilitas, frugalitas locupletat, qui cum sit nemini grauis, charus et utilis factus est uniuersis. Pugnat constater ad bestias Ephesi, Simonem Petrum contra Simones magos induens et leprosis Syrie nouum exhibens Eliseum, euellit et destruit, edificat et plantat; ita de uinea Domini Sabaoth uulpeculas demolientes exterminat,  ut de ipso quoque uestiario Salomonis tineas corrodentes excludat. Benedictus Deus, cui talem Ecclesia sua filium uobis obstetricantibus parturiuit, qui et patris honori consonet, et a matris non degeneret honestate. Hunc itaque uobis contra predictas pestes prolixiori temporum spatio petimus indulgeri, consentientibus plerisque de maioribus nostris in idipsum, ut citra exhibitam predictorum uulnerum curam, non sit iste uir nostris regionibus subtrahendus, qui ob hoc maxime fuerat in partes etiam remotissimas destinandus; presertim cum tetigerit Dominus hoc tempore corda regum, qui, pacis inter se federe confirmato, in nullo melius sanctiusque conueniunt, quam ut induti lorica fidei  hereticam multitudinem persequantur. uerum, quia necesse est, ut iuxta Euangelii uerbum sint gladii duo hic, dignum credimus et honorificum uobis, ut zelum secularium principum uestra quoque emulatio comitetur, ne pia eorum intentio sumat ex occasione defectum, si opportunum non acceperit ex uestra cooperatione subsidium. Expedit igitur ut predicto cardinali congruas prorogantes inducias, detis ei specialiter in mandatis, ut contra hostes caritatis et fidei magnanimiter accingatur; maxime quia in pluribus regionibus usque adeo iam exundauit iniquitas, quod factus est sicut populus sic sacerdos, uel potius pestilentia gregum ex ipsa serpit contagione pastorum. Moras proinde hominis Dei, et indicti sibi reditus tarditatem consideratio tante  necessitatis excuset; quia licet presentia eius uobis esset non immerito grata; talis tamen absentia cunctis Deum timentibus efficitur gratiosa. Redibit ad uos, Deo propitio, temporis opportunitate suscepta, et spirituales afferet ex agro huius mundi mandragoras, que iam et in portis nostris odorem spargunt, et uobis suauitatem plurimam in ipsius Rachelis inuidiam redolebunt. Persequatur interim, ut optime cepit, peccatores Amalech, et de ciuitate Domini ueteres exterminet Iebuseos, ut, cum uenerit ad uos, et pulsauerit, confestim aperiant ei, et intret in gaudium Domini sui magni.



XII. Ad nigros abbates Flandrie.---Animos eorum commotos ob secessum abbatis de Ham in aliquod cenobium ordinis Cisterc. placare conatur.


Ad meipsum anima mea turbata est, insiti meroris amaritudine contabescens, quod uestros, ut dicitur, animos turbo aduersus nos grauis commotionis exagitat, et in profundo piorum cordium grandis infremuit spiritus procellarum. In primis igitur orandus est auster, ut ueniat, qui indignationis ollam flante aquilone succensam mitioris aure temperamento refrigeret, atque in thalamo Salomonis media cubiculi caritate consternens, in quietis tranquille planitiem sanctarum mentium redigat tempestatem. Ego autem, si quid modo est uel opere uel sermone commissum, in quo uestra sit uel exasperata benignitas, uel utilitas diminuta,  nulla tuebor impudenti excusatione reatum, qui uestrum subeo spontanea satisfactione iudicium. Maxime quia, cum apud misericordes iudices causa decernitur, non tam periculosum est soluere pene debitum, quam nequiter inficiari delictum. Proinde ad uos pertinet, ut equa discretionis lance pondus libretis examinis, per quod et confitenti sit uenia, et innocenti non imputetur offensa. uerum est illud, nec omnino diffiteor quod in uestris me olim partibus commorante, ubi, quod cum gratiarum actione recenseo, impensius sese mihi copia uestre caritatis exposuit, contigit ut presentiam nostram uir uenerabilis G. abbas de Ham gratia contrahende mecum familiaritatis inuiseret, meque sibi, quod libenter annui, mutue dilectionis connexione uinciret. Cumque  circa spirituales profectus medius inter utrumque sermo discurreret, sui propositi reserauit arcanum, dicens se animo concepisse, ut in ordinis nostri coloniam et ipse transiret, et alios, qui eum sequerentur, adduceret. Dehinc domum quoque obtulit quam regebat; ratus uidelicet, non pleno sibi prospexisse consilio, nisi domum eatenus gubernatam in eminentiam ordinis ad quam ipse migraret, pari religiositate sustolleret. Hesi, fateor, et pre consideratione difficultatis obstupui. Deinde cunctis obstaculis mente decursis curam prosequendi operis dissuasi. Ad ultimum uero instantia mollitus abbatis rem totam dubia dilatione suspendi. Preterea Flandrensis Comitis quem abbas pro negotio tam actitando quam non acticando uocauerat, et  declinaui conspectum, et euitaui colloquium, ne sui hortatus accessu preproperum aliquid et in posterum corrigendum, uel committerem improuisus. In omnibus his quid ego peccauerim, ipsi decernite, nisi forte, quod non statim ad uestram pertuli primordia cause notitiam, ut cum uestro fuisset consilio per meipsum prouide consummandum, quod postmodum per abbatem G. pia noscitur temeritate presumptum. uerum, et in hoc mihi testis est Deus, neque per me factum esse, neque pro me, quod ipse domum illam temerarius occupauit, quam mox exoccupauit exstinctus, ita ut si habeamus in eum, quod mouere possit ad iram, non desit tamen, quod inflectat ad ueniam. Maxime, quia leniter punienda est culpa, que de zelo religionis opus potuit suadere  discriminis. Ei ergo parcendum est et a uobis, quia ut spiritualibus loquor, quod fratribus illis prodesse uoluit, uobis obesse non credidit. Nunc igitur, Patres optimi et dilectissimi fratres, remouete, obsecro, a cordibus uestris iram, a nostro tristitiam; ne qua inter nos radix amaritudinis sursum germinans nuper inite caritatis iura corrumpat, uel fructus uberes gratie utrinque adolescentis impediat. Ego enim uester sum in uisceribus Domini Iesu Christi, nullam uobis daturus offensam, presto semper et paratus ad gratiam.



XIII Ad Cabilonensem episcopum.---Congratuletur ei recens in pontificatum Cabilonensem assumpto: et cenobii Longiuadi negotium quoddam commendat.


Sermo bonus egressus a Domino non indigne quidem de uestra nos electione letificat; quos in uestra pariter dilectione sublimat. Gaudemus siquidem ad altiora conscendere quos amamus; et eos presertim de quorum datur conuersatione presumere, quod eis in signum gratie, operationemque uirtutis, sublimis adueniant culmina dignitatis. Specialiter autem ex uobis specialem sumimus in hac promotione letitiam; ubi ea materia exsultationis offertur, per quam in arctioris amicitie statum precedentis gratie merita federentur. Illa enim Ecclesia uos suscipit in pastorem, per quam uos mater ordinis est habitura pontificem; ita ut spiritualis  gratie parentela in subditam lineam descendente, habituri simus a modo uiscera pii Patris, in quo habemus hactenus simplicis beneuolentiam dilectoris. Ceterum et predicte matri nostre, sicut bene confidimus, eo amplius assistetis, et sua in omnibus iura seruabitis, quo pie religionis emulari propositum ab ipsa infantia etatis uestre didicistis. Deuotis ergo precibus celestis est uobis exoranda potentia, ut operis huius initia stabili salubritate promoueat; et ubi multiplicauit pondus oneris, amplificet et dilatet incrementa uirtutis. Ut autem hec ipsa incrementi uestri primordia letis undique fulciantur auspiciis, rogamus prudentiam uestram, quatenus in negotio Longiuadi et nostre necessitudinis, et uestre memineritis honestatis, prouidentes  intercedentibus nobis, quod idem negotium ad domus illius pacem et commodum dirigatur. Si quas ergo uel nostras uel aliorum litteras habuistis, que predicte domui exceptionem soluti contractus opponant, eas nobis loco magni muneris redhibete, facturi rem gratam et acceptabilem cordi nostro, si domum Longiuadi ab huius litigii discrimine liberetis.



XIu. Ad dominum Hyacinthum cardinalem.---Excusat se quod nondum ei honorem , exhibuerit.

Querende familiaritatis et gratie uestre granditer hactenus negligentes uestro nos omnimodis humiliamus honori, ut debeat uenia prerogari neglectui. Procul autem suspicio uniuersa contemptus;  quia etsi tales sumus, quod interdum pre occupationibus multis nonnulla negligimus; hanc tamen tantamque a nobis Deus auertat amentiam, ut aliquem de his qui nobis prelati sunt contemnamus. Inter ceteros autem uos tanto humiliori reuerentia ueneramur, quanto excellentiam uestram prepollere quamplurimis nullo unquam scrupulo dubie dissimulationi ambiguimus. Ad pedes igitur glorie uestre preterite negligentie ueniam postulantes, aperiri nobis tandem uestre familiaritatis aditum deprecamur, que in hoc, si placet, primitias nobis sue dignationis indulgeat, ut grauamen et tedium eius que de uobis facta est electionis auertat. Profecto enim ex integro me uobis constituetis obnoxium, si ab hoc periculo reddideritis expeditum. ualeat sublimitas uestra.


 Epistolas sequentes edidit domnus Martenius Thesauri Anecdot. t. I, col. 570, ex ms. Clareuallensi



Xu. Ad prelatum precatoria.---Commendat ei suum ordinem, ac precipue domum Al.


uiro uenerabili et amico suo Christiano R. Dei gratia S. R. E. subdito, et Lausannensi electo, HENRICUS Clareuallis pauperum seruus, salutem et sincere dilectionis affectum.

Quod exhibite quondam domui nostre presentie uestre defuimus, graue exstitit nobis et molestum, eo iampridem desiderio affectis, ut uestro ibi et recrearemur affatu, et delectaremur aspectu. Det nobis Dominus uicem recompensationis optate, ut quod tunc ex absentia nostra perdidimus, diuturne presentie fenore compensemus. Satis etiam cupimus locum dari nobis et tempus, ubi et quantum id  quod intra nos affectibus agitur, tandem erga uos affectibus comprobetur. De cetero memineritis, quesumus, spei nostre, quam in eo potissimum, et a uobis concepimus, et de uobis, quod ordinem nostrum, quem dominus papa, qui est pater uester, tanta pietate diligit et tuetur, uos quoque debeatis hereditaria caritate diligere, nobisque in uobis huius muneris successorem exemplo et imitatione tanti pontificis exhibere. Specialiter autem domum de Al. iteratis uobis precibus commendamus, rogantes omnibus modis talem uos illi exhiberi patronum, ut eo felicius beatam se dixerit, quo singularius ipsa sub umbra illius quem desiderauerat requiescit. Si qua uero inter uos et eam litis materia emersit, uel causa dissidii, eo quod uineas quasdam  quas possidet, ad manus uestras credideritis reuocandas, competentes fratribus inducias prorogate, donec loquamur pariter facturi terminum absque termino caritatis.



XuI Ad episcopum precatoria.---Commendat ipsi monasteria ordinis sui in episcopatu Legionensi existentia.

Domino et Patri carissimo De gratia Legionensi  episcopo, H. Clareuallis pauperum seruus salutem, et quas potest orationes.

Apud egregium et beneuole meritis uirum, qualem uos esse confidimus, non opus est longo proemio, multisque uerborum blanditiis, ad impetrandum quod iuste exposcitur, presertim ubi Deus in causa esse agnoscitur. Proinde nolumus uos multiplici suadela diutius detinere; sed que a uestra sanctitate requirimus, simplici et nuda prolatione suggerimus. In episcopatu uestro constat esse nouellas plantationes ordinis nostri quamplurimas, que continua rigatione tutaminis atque solatii uestri plurimum indigent. Has itaque omnes paternitati uestre commendatas esse desideramus; precipue uero illas que ad nostram domum specialius pertinere  noscuntur. Sit ergo pietati ac prouidentie uestre eadem monasteria amore Dei, et nostre supplicationis obtentu diligere, fouere ac manu tenere; quia, si dignanter et pie super ea intenditis, omnis utique profectus eorum ad uestrum ipsius honorem et gloriam redundabit. Ut autem circa huiusmodi laudabile studium uos magis officiosum magisque deuotum habeamus, orationum ac beneficiorum que in domo nostra usque in finem fieri habent, participem uos esse concedimus.



XuII. Ad principem precatoria.---Commendat ei monasterium de Perosa.

Filia nostra pauper et modica domus de Perosa,  fructus quos rigidior inter petras gleba non germinat, ab uberioris fundi benignitate mendicat; et quia non habet quo sustentetur ex proximo, uictus sui stipem querere cogitur ex longinquo. Hinc est quod cum sub umbra alarum uestrarum qualecunque illud sue sustentationis remedium inuenisset, locum sibi ad latus uestrum in plurima anxietate constituit, non tam de soli fertilitate secura, quam de propagandis uestre dilectionis ubertate sollicita.  Odorata est enim in uobis odorem suauitatis et gratie, quasi odorem agri pleni, cui benedixit Dominus. Quocirca rogamus et petimus, ut uos penuriam fiduciamque ipsius miseratione debita contemplantes, eam a latere uestro minime repellatis; quatenus misericordia superexaltata iudicio, eo securius celestia uindicetis, quo etiam indebite terrena dimittitis. Sciat cum Ruth Moabitide ad agrum se uenisse potentis Booz, qui feminam alienigenam et ignotam, non solum a colligendis frugibus non abegit, sed etiam materiam sibi compendii plenioris indulsit.



XuIII. Ad . . . ---Excusat se quod non possit adesse assignata die ad terminandum uallis-Lucentis negotium.


Ad diem quam uallis-Lucentis negotio prefixistis, libenter iuxta uestrum beneplacitum ueniremus, maxime quia et ipsius domus affectio nos trahebat, et uobiscum loqui de pluribus habebamus. Est autem nobis eadem ipsa dies pro controuersia Diuionensium monachorum, quam et uos cupitis idonea celeritate decidi, apud Lingonas constituta, data cautione paris compromissionis in arbitros, quos ad terminandam causam decreuimus assumendos; ita ut hoc ipsum quod Quinciaciensium abbatem, in quem fuerat cum ceteris compromissum, subtrahitis nobis pro negotio supradicto non modice doleamus. Quod igitur alios duos abbates nostros ad  diem cause necessario retinemus, patienter ferte deposcimus; maxime cum sine ipsis qui sunt arbitri constituti in causa nostra procedere non possimus. Si uero post diem illum memorato negotio uestro aliqua nos uelit opportunitas interesse, non subtrahemus presentiam corporis, quibus non absumus instantia uoluntatis.



XIX. De negotio ad abbatem Trium-Fontium.---uices suas ei committit ad negotium uallis-Lucentis dirimendum.

Dilecto et uenerabili coabbati suo A de Tribus Fontibus HENRICUS Clareuallensium pauperum suus salutem et omne bonum.

Negotio uallis-Lucentis nostram nos exhibere  presentiam et mandatum domini Cisterciensis indixerat et ipsa domus illius familiaritas requirebat; quia uero dies eidem negotio prestituta, nobis quoque fuerat pro Diuionensium monachorum pacificatione prefixa, coacti sumus ex propria necessitate dimittere quod fraterne caritati cognoscimus nos debere; uerum quia non usquequaque in soluendo quod debet qui per uicarii sollicitudinem idoneum exhibet solutorem, interueniente abbate uallis-Lucentis, fraternitatem uestram uices nostras implere deposcimus: cui tanto iustius operis huius uicissitudo committitur, quanto diligentius omnem, Deo auxiliante, cautelam redintegrande pacis et ordinis amplectetur.



XX. Ad papam precatoria.---Ut religiosos alienos et moniales de Bella Comba cerceat, quarum uicinitas pascua animalium Benedictionis-Dei impediebatur.


Sanctissimo Patri et domino Dei gratia summo pontifici, H., modicum id quod est.

Paupercula domus nostra, que dicitur Benedictionis-Dei in arido loco terre sterilis fundata est, sed angusta facultatibus et paupertate depressa, ut si sola ei pascua defecerint animalium, continuo et ipsa pabula deficiant animarum. Surrexerunt autem nuper quidam diuerse religionis et ordinis alieni, qui cum habeant oues et boues abundantes in egressibus suis, in exterminium paucularum ouium quibus  predicta domus nostra suam consolabatur, utcunque pauperiem, turmas uarias et pecus multiplex induxerunt; non solum alieni, sed et moniales de Bella-Comba predicte domus pascua etiam suis grauiter turmis incursant, et in confinio grangiarum eius nouas edificant mansiones. Quapropter fratres nostri, qui de domo illa sunt, clementiam uestram nobis interuenientibus deprecantur, ut per apertas litteras uestras communiter ad omnes et ad predictas moniales specialiter destinatas; huiusmodi importunitatis cerceatur excursus, sintque patrocinantibus uobis pascua predictorum fratrum tam ab incursione libera, quam a mole noue illius edificationis exempta.



XXI. Ad prelatum.---Eiusdem argumenti.


Domino et amico carissimo Patrique reuerendo  W. Dei gratia Lugdunensi archiepiscopo, H. Clareuallis pater, salutem et modicum id quod est.

Filii uestri fratres nostri de Benedictione-Dei noui grauaminis oppressione tristantur, eo quod per multiplices aliene religionis et ordinis pascua eorum peregrini gregis intrusione preoccupantur, et ad repellendas ouiculas eorumdem fratrum turmas sibi intolerabiles coaceruant. Inter ceteros uero, imo pre ceteris moniales de Bella Comba predictos fratres noua edificatione molestant, et in confinio grangie sue recentis domicilii erigunt mansionem. Quocirca rogamus et petimus, quatenus huius importunitatis instantiam uigor uestre auctoritatis  amoueat, et filiorum nostrorum iura perire ab externis non permittat.



XXII. Ad papam.---Ut pactum contra ordinis institutum a Fontanensibus fratribus initum cum Flauiniacensibus monachis commutet.

Domino pape.

Fratres nostri de Fontaneto a monachis Flauiniacensibus assiduis contentionibus lacessiti, ad quamdam pactionem pacis desiderio abducti sunt: quam nobis inconsultis in grauamen et preiudicium nostri ordinis admiserunt. Non enim patitur nostri ordinis institutum, ut medietarias prestemus de nostris laboribus functiones. Proinde rogamus obnixe  clementiam uestram, ut fratrum simplicitati, prout dignum uobis uidebitur, succurratis, scribentes monachis Flauiniensibus, quatenus illicita pactio, quam nostri ordinis institutio non patitur, opportune conuentionis placito commutetur. Presertim latorem uobis suppliciter commendamus, obsecrantes ut eum in iustis suis misericorditer exaudiatis.



XXIII. Ad principem precatoria.---Conqueritur de uexationibus domini Wangionis-Riui.

Dum me in terra aliena peregrinum et exsulem uideam, diuitiis et honoribus pristinis omnique propinquorum auxilio destitutum me sentiam, hoc unum mihi remedium ad consolationem senectutis  mee remanserat, quod omnipotens Dominus ad locum dominationis uestre, in quo mihi pacem et securitatem promiseram, uenisse me et mansionem habere permiserat. Sicut enim ex corde uos diligo, et sicut de pietate ac tuitione uestra plus quam de homine confido; ita etiam presumebam quod me latitantem sub alis protectionis uestre nullus malefactor inuaderet, quandiu uos Dominus saluum et incolumem custodiret. Sed ecce, peccatis meis exigentibus, expellere me de terra uestra satagit unus de hominibus uestris, qui nec Deum reueretur, nec uestram, prout oporteret, precem et preceptionem suam appretiatur. Dominus Wangionis-Riui contra folium quod uento rapitur ostendit potentiam suam  et stipulam siccam persequitur, qui miserabilem canitiem meam absque miseratione iugiter insectatur. Grangiolam illam quam mihi pauperes uestri de Claraualle ad usum necessitatis mee tradiderant, et cui construende omnem sollicitudinem et operam impendebam, ipse quotidie tam per se quam per homines suos modis omnibus destruit. Oues et boues omnemque substantiam que in ea est depredatur atque consumit, fratres et famulos uel manentes conuiciis et uerberibus afficere non desistit. Denique tres equos nuper abstulit mihi, quos iam, sicut audio, uendidit. Magistrum grangiole conuersum, cum pridie iret ad forum Barri, in ipso itinere publico non sine iniuria uestra serui eius uapulauerunt, et equum illius abstulerunt. Si hec  uestra nobilitati displicent, imo quia displicent, propter honorem uestrum compescite malitiam eius, et secundum potentiam uobis a Deo collatam cogite illum ut et damna restituat, et pacem nobis de cetero teneat. Alioquin oportet me fugam maturatam arripere, et ab ista terra quam ex omni mundo ad moriendum et quiescendum in ea elegeram, denuo quasi captiuum et profugum ad aliam transmigrare.



XXIu. Ad regem precatoria.---Commendat ei domum M. in Hibernia.


Licet uestre maiestatis aures multis et magnis non ambigamus occupari negotiis, emergentibus tamen fratrum nostrorum angustiis multiplicibus, uos crebrius forsitan, quam in oculis uestris bonum sit, pulsare compellimur. Considerantes tamen uos ministrum et cultorem iustitie et aliquem nos ad serenitatem uestram aditum habere, confidentes pro filiis et fratribus nostris sub manu protectionis uestre degentibus secura fungimur legatione. Pro domo ergo M. que in partibus Hibernie sita uestre subiacet ditioni lacrymabilem excellentie uestre  querimoniam proponere instigamur.



XXu. Ad socium amicabilis epistola.

Constat, carissime, quia longissimo terrarum tractu ab inuicem separentur mortalia et corruptibilia nostra, adeo ut ad inuicem nulla possimus ratione accedere, ut de inuicem loquamur, et inuicem consolemur, et pro inuicem sollicitemur et oremus. Sed profecto, si fideles in dilectione et ueraces sumus in sermone, spiritus qui uiuificant omne negotium peragunt, ipsi accedunt, ipsi de inuicem loquuntur, ipsi pro inuicem orant et sollicitantur. Quando enim mihi meus spiritus tui poterit obliuisci?  quando uel ad momentum recordatio tui et dilectionis tue circa me, et lacrymarum propter me a uisceribus meis poterit auelli? Charissime, inuisceratus es, non tam facile erueris; etiamsi assumpseris pennas tuas diluculo, ut longius auoles et habites in extremis maris, illuc te sequar spiritu. Illuc te uisitatione qua potero uisitabo, oratione duntaxat, et pia sollicitudine ad eum qui saluos nos fecit propter certissimam spem quam habemus, et saluos faciet propter uerissimam rem quam speramus. Denique, etsi in hoc corpore te uisitare non datur quemadmodum placeret, his tamen apicibus te uisitare non negligo, per quos ueraciter insinuo, quia talis in eis hodie, qualis eras cum a nobis discessisti, charus utique tunc, et nunc non  minus charus. Acceptus tunc temporis, nec minus gratus et acceptus hac die, et maxime quia, sicut ex ore domni abbatis didici, te Domino acceptabilem et hominibus commendabilem facis. His, obsecro, mi, his, inquam, negotiis impliceris; his studiis occuperis; his curis exercearis, quia fructus non erit inanis, nec merces corruptibilis sed incorruptibilis, si in his perseueraueris.


 Sequentes epistolas quatuor Chesnius euulgauit Script. rer. Franc. t. Iu, p. 485.



XXuI. Ad episcopum Cabilonensem.---Gratulatoria.


Conualuit in Domino spiritus meus uestre felicis promotionis auspicio, quam utique acceptabilem Deo, salubrem uobis, Ecclesie utilem, et utrique nostrum arbitror esse communem. Nam in nobis si ad caritatis respicitur unionem, ego ipse quodammodo intelligor esse promotus, qui uestre dilectionis glutino mediante in corde uno et anima una uestre sum paternitati coniunctus. Ideoque attribute uobis celitus dignitati felices processus, et successus uberes, imprecamur, optantes ut eam sibi non priuatus ambitus, sed publicus debeat uindicare profectus, deturque per illam nobis de iustitie semine  letitie manipulos portare. Quod utique, diuina preeunte gratia, hac uobis ratione continget, si prodesse magis assueueritis quam preesse, et quodam emulatorie imitationis obtentu sollicitum uos predecessoris uestri prestiteritis successorem: cui sic exuberauerit pietatis liberalitas in egenos, ut presto semper esset iustitie seueritas in tyrannos. Confido ego, carissime, hoc ipsum uobis ex diuina prouisione collatum, ut ei succederetis in opus sollicitudinis, cuius tam uite quam actionis exemplum uobis esset speculum sanctitatis. Gerenda est ergo uobis ecclesiarum tutela, cura pauperum, defensatio pupillorum. Talibus enim hostiis promeretur Deus. Et quoniam quod plus est cordi magis instat  affectui, Altecumbe nostre memoriam facimus specialem, pro illa preces, sed pro illa intercessiones utiles effundendo, ut curam eius, quam ego omnino non possum deponere, uos, si placet uestris affectibus, imponatis; remota prorsus ambiguitate scientes quod mihi specialiter erit exhibitum quidquid ei fuerit de gratia et uestri fauore patronatus impensum.



XXuII. Ad eumdem.---Ut in electione Cisterciensi sibi adsit.

Necessitas amicum probat, et intime caritatis ardorem splendor exhibite subuentionis elucidat. Si quando igitur, uel nunc maxime nobis uestre  dilectionis experimenta prebebitis, cum et nos urget, et uestre imminet Clareualli, in quo et ei et nobis animi uestri beneuolentiam demonstretis. Angit enim nos uehementer, nec dubium omnino quin angat, Cisterciensis electionis instantia, ne dum a multis magnisque personis matris dignitati concurritur, in iacturam et dispendium filie recurratur, instantibus utique fratribus domus ipsius, ut qui Tolosani turbinis fluctus integra rate nos enauigasse putauimus, in portus nostri finibus naufragemur. Rogamus ergo uos, et tanta necessitate conclamante deposcimus, quatenus, relictis curis  omnibus et intermissis ad tempus, uestrum ad nos acceleretis aduentum, ita ut infra Dominici Natalis octauas, uestris in hoc opere et consiliis et auxiliis in Domino perfruamur. uidetur autem nobis, nisi forte uobis aliter uideatur, ut Durandum hortari et inducere debeatis, quod ad conseruandam pacem nostram pie ac prudenter inuigilet, et assensum suum contrariis suggestionibus non inclinet.



XXuIII. Ad Ludouicum regem Francorum.---De hereticis Albigensibus.

Piissimo Domino suo LUDOuICO, Dei gratia Francorum regi, HENRICUS Clareuallensium pauperum  seruus, immarcessibilem eterni regni coronam.

Inter cetera fidei et pietatis insignia, quibus inter reliquos mundi principes uestre sublimitatis apex singulari et fere unica deuotione resplendet, illud in uobis Christiani feruoris propositum amplectimur, et laudamus quod de eliminanda hereticorum incertitudine concepistis, in tantum ut animum quoque regis Anglorum in eamdem, sicut audiuimus, induxistis pietatem. Gratias Deo super inenarrabili dono eius, de cuius munere uenit ut in terris positus de celestibus cogitetis. Unus inuentus diebus his nostris, in quo preter consuetudinem principum memoria potissimum uigilet eternorum. Non ergo cessamus pauperes uestri de Claraualle, sedulo pro uobis orantes ad Deum, ut uestre  magnanimitatis uota grata, rata et acceptabilia faciat, et omnes regie dispositionis adnisus ad gloriam suam et salutem uestram promoueat, ordinet et disponat; specialiter autem in hoc opere Christiane religionis et fidei copiam uobis gratie celestis impendat, per quam dignus inueniamini corona iustitie, tam propagator fidei, quam uictis infidelibus triumphator. Et nos quidem nuper ire ad partes illas pro uisitandis nostris domibus disponentes, decreueramus faciem uestram etiam in hoc ipsum precedere, ut possemus aliquos ex infidelibus illis prius ab erroribus suis, deinde ab ore imminentis gladii liberare. Habita tamen deliberatione nobiscum, presensimus melius esse nobis  omnino desistere, ne ipsi forsitan ex monitis nostris in sua redderentur perfidia cautiores. uobis melius decernitur huius pugne uictoria, per quam fauente de supernis Altissimo, uel faciatis eos ad Ecclesie sinum reduces, uel a sinu regni propulsabitis contumaces. De cetero nosse uos cupimus quidquid forsitan alii dicant uobis, quod ad diem, qua comes Henricus crucem assumpsit, inde licet uocati interesse noluimus, quia dubitamus secundum ea que pridie acta fuerant, ne in aliquod uellent inutile declinare consilium, quod nobis esset aliquatenus inhonestum. Ibi tamen eadem die nec orationes  fratrum nostrorum, nec nostre littere defuerunt: quibus per Dei gratiam et princeps animatus est ad susceptionem crucis, et consiliarii eius recto incesserunt itinere ueritatis.



XXIX. Ad omnes Christi fideles.---De rebus a se et sociis suis tempore legationis eorum aduersus Albigenses gestis.

Audite, celi, quod plangimus, sentiat terra gemitum cordis nostri. Doleant uices Christi catholici Christiani, et ad detrimentum fidei fidelis populus ingemiscat. Quique terrigene et filii hominum humane salutis damna deplorent, et generalis uite sue subuersio ab omnibus uiuentibus generaliter lugeatur. Stat contra phalangas Isrel nouus nostri  temporis Philistheus, hereticorum ordo, exercitus peruersorum, qui agminibus Dei uiuentis irreuerenter exprobrat, et Dominum maiestatis impia presumptione blasphemat. Quid dubitas, o Dauid? quid trepidas, uir fidelis? Sume tibi fundam et lapidem, percutiatur protinus in fronte blasphemus, et caput nequam, quod impudenter erigitur, suo tuis manibus mucrone tollatur. Si enim in hoc certamine pars Christi uincitur, si uel ad modicum et in puncto mater Ecclesia conculcatur, scimus profecto cause nostre deesse meritum, sed patronum. Scimus quod non negabitur agoniste nostro triumphus, si in amore Christi militet pugnaturus. uerum quia iuxta ueritatis uerbum Domini messis multa est, operarii autem pauci subintroierunt, audacter  tuorum, bone Iesu, depopulatores agrorum parati sicut operarii subdoli acerba magis eradicare quam matura demetere, et tue messionis diem suis disreptionibus preuenire. Ubi sunt ergo nunc agricole tui constituti super fertilem agrum et iucundum, tuo cruore floridum, et aspersione pii sanguinis irrigatum? Surgant et opitulentur nobis, et in necessitate nos protegant, seque ad cruentas bestias murum defensionis opponant. Surgite, inquam, surgite, uiri Patres, duces gentium, principes populorum. Abigite feras pessimas quas uidimus, quas monstramus, uel saltem uulpes paruulas effugate. Et capere quidem melius; sed ad hec quis idoneus? Non habent certos aditus, semitas ambulant---circulares;  et in quodam suarum fraudium labyrintho monstra nouissima reconduntur. Tanquam damula de manu diffugiunt, et instar colubri tortuosi quo eos plus astrinxeris facilius elabuntur. Deo autem gratias, quia etsi capi nequeunt, fugari possunt; ut cum prodiderint quod demoliebantur in nobis confundantur et pereant in seipsis. Hoc autem quam sit facile, per ea que uidimus et tractauimus approbamus, ut iam amodo si factum non fuerit, non tam illorum nequitiam quam defectus nostros nostrorumque negligentiam deploremus.

Contigit enim nuper ad imperium domini pape, et hortatu piissimorum principum Ludouici Francorum, et Henrici Anglorum, regum, uenerabilem Petrum apostolice sedis legatum, uirosque discretos  Pictauensem et Bathoniensem episcopos, nosque in comitatu eorum urbem adire Tolosam, que sicut erat ciuitas maxime multitudinis, ita etiam dicebatur mater heresis et caput erroris. Perreximus ergo ad illam, ut sciremus si iuxta clamorem qui ascenderat, esset dolor eius. Et ecce inuenta est plaga eius magna nimis, ita ut a planta pedis usque ad uerticem non esset in ea sanitas. uere enim tertia pars nobis nuntiata non fuerat de omnibus abominationibus suis malis, quas ciuitas illa nobilis in incredulitatis sue gremio confouebat. Locum in ea sibi abominatio desolationis inuenerat, et propheticorum similitudo reptilium in latibulis eius domicilium obtinebat. Ibi heretici principabantur in populo, dominabantur in clero; eo quod sicut populus,  sic sacerdos; et interitum gregis ipsa configurabat uita pastoris. Loquebantur heretici, et omnes admirabantur. Loquebatur Catholicus et dicebant: Quis est hic? In stuporem et miraculum deducentes si esset aliquis inter eos qui de uerbo fidei auderet aliquid uel mutire. Interim preualuerat pestis in terra, quod illi sibi non solum sacerdotes et pontifices fecerant, sed etiam euangelistas habebant: qui corrupta et cancellata euangelica ueritate, noua illis Euangelia cuderent, et de corde suo nequam recentia dogmata seducto populo predicarent.

Mentior, si non erat inter eos homo quidam etate grandeuus, rebus locuples, ornatus fratribus et amicis, et magnus homo inter maximos ciuitatis:  quem ita, peccatis exigentibus, diabolus excecarat, ut seipsum Ioannem euangelistam diceret, et uerbum quod erat in principio apud Deum, ab alio quodam rerum principio tanquam a Deo altero segregaret. Hic erat in urbe illa pereuntium caput, et princeps hereticorum; qui, licet tanquam laicus idiota nil saperet, inter eos tamen uelut quidam diabolice sapientie fons perditionis latices emanabat. Conueniebant ad eum nocte noctue tenebrose, et ille indumento ad instar tunice dalmaticeque uestitus, cum sederet inter eos tanquam rex circumstante in exercitu, erat et inerat desipientium predicator. Totam penitus urbem discipulis suis et disciplina repleuerat; quippe cui aliquis de urbe pre fortitudine sua resistere non auderet. In ipso  quoque introitu nostro tanta erat hereticorum ubique licentia, ut nos quoque per uicos et plateas recto itinere procedentes uerbo subsannarent, digito demonstrarent, nos apostatas, nos hypocritas, nos hereticos conclamantes. uerum, procedente tempore, et data nobis requie diebus paucis, nuntiatum est uni de nobis uerbum exhortationis assumere, et de regula uere fidei coram infideli multitudine disputare. Habito autem sermone orthodoxe predicationis ad plebem, conterriti sunt in Sion peccatores, possedit tremor hypocritas, ut qui prius obstruebant ora loquentium, iam apparere coram loquentibus non auderent. Audires illico uel uideres uulpes transfiguratas in talpas, ut que prius in publico discurrebant, iam terrarum latebris, iam  sese cellulis immergerent cauernosis; et plantaria sacra, que iam non audebant in aperto commandere, infra terre uiscera corroderent et necarent. Ne autem pardus ille discolor pellis sue uarietate se proderet, sermonem sibi nequam callidis adinuentionibus firmauerunt, ut ad nostre conformitatis similitudinem simulandam, tracti ad discussionis examen, quidquid nos credimus se credere mentirentur.

Ex illa ergo die dominus legatus, et nos alii, qui cum feris bestiis congredi putabamus, ad perscrutandos eos, quos timor et confusio tanquam ignobile reptile in ima terre detruserant, studium totum conuertimus et laborem, ut uel coacti prodirent in publicum, et abiicerent in luce opera tenebrarum.  Factum est exinde, precipiente legato, ut iuraret episcopus, et quidam de clero, et consules ciuitatis aliique uiri fideles, quos nondum in aliquo perfidie fama resperserat, ut quoscunque uel hactenus nouerant, uel nosse eos contingeret in futuro, qui essent huius heresis uel complices, uel actores, eorum nobis nomina scripto depromerent, nulli penitus uel amore, uel pretio, uel cuiuspiam necesitudinis ratione parcentes. Cumque per dies singulos innumera multitudo in catalogum illius conscriptionis incederet, nominatus est inter alios magnus ille Petrus Moranus, quem Ioannem euangelistam, ut supra diximus, nominabant. Super quo nos omnes, communicato consilio, decreuimus ab  illo inchoare iudicium, ut turba in reliquis perfida contremisceret, cum falsi euangeliste uersutiam ueri euangelii simplicitas condemnasset. Missis igitur apparitoribus suis, precepit eum comes Sancti Aegidii, qui fideliter nobis aderat, accersiri. Sed ille in multitudine diuitiarum suarum et parentum numerositate confidens, prime citationis edictum fastuose dilationis colludio declinauit. Altera ergo die predictus comes blanditiis magis quam terroribus utens, eumdem Petrum per amicos et notos leniter aduocauit, et eum nobis tandem post difficultates plurimas, mistis cum terrore blanditiis, presentauit. Tunc unus, qui loquebatur e nobis, taliter eum exorsus est commonere: Eia nunc, Petre, tui te conciues accusant, quod sane fidei  regulis confutatis, in Ariane heresis deueneris prauitatem; imo per multiplicium errorum uersutias et ducas ipse alios, et ab aliis deducaris. Ad hec ille de profundo suspirans: In se non esse huiusmodi, est prima fronte mentitus. Et requisitus an hoc iuramento probaret, simplici assertioni sue tanquam uiri nobilis et illustris credi oportere contendit.

Ceterum, cum in exigendo iuramento uniuersi pariter instaremus, promisit continuo se iuraturum, ne in hoc ipso deprehenderetur hereticus, si iuxta quod consuetudo erroris illius obtinuit, uitandi iuramenti existeret obstinatus. Mox igitur sanctorum reliquie honorabiliter efferuntur, cum tam solemni reuerentia et deuotione suscepte, ut et fidelis populus  compungeretur ad lacrymas; hereticos uero, qui conuenerant, latebre potius quam talia spectacula delectarent. Ipsum uero Petrum in cantu, quem ad inuocandam Spiritus sancti gratiam profusis lacrymis cantabamus, tremor euidens et pallor operuit; ita ut ab eo color multus aufugeret, et uirtus animi deperiret. Quomodo enim, adueniente Spiritu sancto, in aduersariis eius spiritus remaneret? Cernere erat hominem quasi morbo paralysi dissolutum, nec loquelam retinuisse, nec sensum, quamuis tante facundie fuisse diceretur ab omnibus, quod omnes in dicendo solitus sit superare. Quid plura? Iurat infelix astantibus uniuersis quod de omnibus fidei articulis, quos requireremus ab eo, sue credulitatis exprimeret ueritatem. Res mira, et  in tali spectaculo pia iucunditate gratissima! Allatus est liber, in quo iurauerat, et uno de circumstantibus religioso quodam loco occurrentis littere prenosticum perquirente, illius Scripture textus occurrit: Quid tibi et nobis, Iesu, Fili Dei? uenisti ante tempus perdere nos? uere, Domine Iesu, nichil tibi et illis, quos Pater tuus eiectos a te uite uera, tanquam infructuosos palmites amputarat, et foras miserat ut arescant. At nobis instantibus, ut de sacramento altaris suam nobis fidem sine fraude aliqua fateretur, quod corde non credidit ad iustitiam, nec ore confessus fuit ad salutem; sed contra id quod de omnibus mentiri decreuerat, falsitatis sue prodidit ueritatem, et panem sanctum  uite eterne sacerdotis ministerio in uerbo Domini consecratum, non esse corpus Christi nouo dogmate contendebat. Tunc surrexerunt omnes, cum quodammodo lacrymis obruentes, quas et sacramentorum contemptus elicuit, et habita erga miserum compassio Christiana profudit. Nec plura. Datur comiti reus, et hereticus iudicatus, statimque sub diligenti pollicitatione parentum custodie publice mancipatur. uolat facti rumor per uicos et plateas amplissime ciuitatis, aperiuntur ora fidelium, et catholice plebis labia in tua, Christe, preconia resoluuntur, uelut tunc primum in eadem urbe fidei splendor erumperet, et in spem salutis eterne desperata dudum ciuitas respiraret. Ex tunc igitur et deinceps uerbum fidei crescebat, et multiplicabatur  in dies; ita ut uniuersa urbis facies letior uideretur, que in candorem lucide uirtutis de tenebris euadebat erroris.

Interea Petrus ad se reuersus, et, Domino respiciente, compunctus, cum se dignum penitus tam presenti morte cerneret quam futura, missis mediatoribus multis satisfactionis querit aditus, et conuersionis pollicetur affectum, ut possit in frugem uite melioris ab imminentis mortis interitu liberari. uenit, recipitur, et in conspectu sistitur populi circumstantis, nudo quidem corpore, ueteris exuens perfidie prauitatem. Ibi se coram omnibus hereticum recognoscens, ibi dedit manus fidei, ibi abrenuntiauit errori, prestito coram omnibus manu dextera iuramento, et datis fideiussoribus  tam comite ipso quam multis precipuis de conciuibus suis, quod ad omne mandatum domini legati se subderet, et iussionem eius in omnibus adimpleret. Tunc indictum est populo, ut omnes pariter ad ecclesiam sancti Saturnini die altera conuenirent, audituri et uisuri solemniter quam penitentie formam Petrus ille susciperet obseruandam.

Omnes ergo sequenti die, ut fuerant premoniti, conuenerunt; tanta utique multitudo, tam frequens, ut uix remaneret secus ipsa altaris cornua locus uacuus, qui domino legato misse solemnia celebranti sine compressione nimia preberetur. Et ecce, coram illa multitudine multa nimis, Petrus ille iam noster per ipsas ecclesie ualuas nudus et discalceatus adducitur, cedentibus eum hinc inde episcopo  Tolosano, et abbate Sancti Saturnini, donec ad pedes legati in ipsis altaris gradibus se prosterneret. Ibi in facie Ecclesie ecclesiasticis reconciliatus est sacramentis; abiurata omni heresi, et hereticis anathematizatis ab eo. Mox autem possessionibus eius publicatis uniuersaliter et proscriptis, penitentia illi talis iniungitur, quod infra quadraginta dies a patria sua exsulaturus abscederet, in seruitio pauperum Hierosolymis triennio moraturus. Interim uero singulis diebus Dominicis ecclesias Tolosane urbis nudus et discalceatus cum disciplinalibus uirgis iussus est circuire, ecclesiarum bona que abstulerat reddere, usuras omnes quas acceperat restituere, damna pauperum quos afflixerat resarcire, et castrum quoddam suum, quod hereticorum conuenticulis  profanarat, ab ipsis fundamentis euertere. Deus bone, quot lacrymas letitia sancta profudit! quas gratiarum actiones et laudes populus iubilans et deuotus celestibus choris ingessit! cum de cauerna perfidie talpa talis educitur, et in Isreliticam ouem lupus rapacissimus reformatur.

Post hec illo dimisso, dominus legatus ad alios manus misit, examinaturus utique illos, quos in magno numero uel suspicio publica, uel accusatio priuata notauerat. Nos autem uix tandem extorta cum lacrymis licentia reuertendi, pro eo quod instantia capituli nostri iam reditus exigebat: petita licentia sub ea nobis est exceptione concessa, ut Albiensem diecesim intraremus, commonituri principem  terre, Rogerum scilicet Biterrensem, ut Albensem episcopum, quem sub custodia hereticorum  in uinculis tenebat, absolueret, et uniuersam terram suam iuxta domini legati preceptum eliminatis hereticis emundaret. Ingredientibus ergo nobis una cum supradicto Bathoniensi episcopo illam perditissimam regionem, que uelut totius sentina malitie totam in se colluuionem heresis illuc defluentis excepit: predictus Rogerus in ultimos et inaccessibiles terre sue fines abscessit, tam mala conscientia profugus, quam cause sue merito desperatus. Oderat enim lumen ueritatis actor malitie, nec sustinere poterat nostre collocutionis accessum, qui totus recesserat in opera tenebrarum. Peruenimus tamen ad quoddam munitissimum castrum eius, quod proprie ac singulariter castri nomine incole nuncupabant. Ibi habitabat uxor eius cum militia  magna, et familia multa nimis. Omnes fere habitatores illius castri, uel heretici, uel hereticorum complices erant, licet sola Domini uirtute repressi, nichil contra fidem quam predicabamus presumerent uel mutire. Quamuis enim essemus et nos in manibus ipsorum positi, et uelut intra quosdam potentie complices heretica undique multitudine circumuenti, uerbum tamen Domini non erat alligatum, quin eos continuis inuectionibus et increpationibus feriremus.

Cumque uideremus quod nichil omnino presumerent respondere, iudicauimus predictum Rogerum proditorem, hereticum, et de uiolata pace episcopi et securitate periurum, eum tanquam publica excommunicatione  damnatum, ex parte domini legati et predictorum regum in presentia coniugis militumque suorum confidenter in Christi nomine diffidantes. Ecce amodo satis apparet quam grande et euidens ostium patet principibus Christianis, ut Christi ulciscantur iniurias, ponantque desertum illud quasi hortum Domini, et solitudinem eius in delicias paradisi. Ne autem uel parum, uel nichil contra illos posse causentur, sciant omnes generalem fuisse in urbe Tolosana sententiam, quod si uisitatio ista fuisset adhuc triennio retardata, uix inueniretur in ea qui nomen Christi amplius inuocaret. Super hec autem omnia predictus comes sancti Aegidii coram populo ciuitatis prestito iuramento firmauit, quod amodo nec prece nec pretio  fauebit hereticis nec eos in terra sua ulterius sustinebit  .



XXX. Sententia Henrici Albanensis episcopi, et apostolice sedis legati, lata anno 1188 aduersus abbatem S. Seueri in gratiam Burdigalensis monasterii S. Crucis, in qua plurium fit mentio conciliorum.



HENRICUS Dei gratia Albanensis episcopus, apostolice  sedis legatus, dilectis in Christo filiis ARNALDO abbati et fratribus Sancte Crucis Burdegalensis, salutem et sincere dilectionis affectum.

Causam que inter uos et abbatem Sancti Seueri, eiusque monasterium, super ecclesiam sancte Marie de Solaco uertebatur, dominus Alexander papa tertius sub certa forma nobis commisit, appellatione  remota, terminandam. Nos itaque mandatum apostolicum exsequi polentes, partem utramque ante nostram presentiam conuocauimus diem in octauis Natiuitatis S. Ioannis assignantes. Ad quam diem cum tu, dilecte fili abbas Sancte Crucis, ad castrum Descura, quod in Albigiensi episcopatu est, ad nostram presentiam paratus et instructus ueneris, abbas S. Seueri nec uenit, nec responsalis pro eo aut pro monasterio suo comparuit, qui causam uellet subire, licet ipsius auctores essent, et causam eamdem coram Romano pontifice suscitassent. Tamen abbas de Altoponte et duo clerici sine litteris abbatis uel capituli uenerunt, qui dicentes se ab abbate S. Seueri transmissos, allegauerunt eum graui egritudine detentum, quare ad diem assignatam  non uenisset. uerum fidem super his nobis nullam fecerunt. Et licet tu, Sancte Crucis abbas, per aduocatos tuos expensas tibi adiudicari propter defectum aduerse partis, instanter postulares; tamen tam questionem expensarum, quam totam causam duximus protelandam; diem utrique parti peremptoriam assignantes octauam Natiuitatis S. Marie. Ad quam diem apud Anicium, ad nos tu nichilominus paratus, et instructus testibus et instrumentis, cum multa difficultate laborum et expensarum uenisti, nec pars S. Seueri uenit, nec responsalis apparuit, qui pro eo uel saltim causam absentie allegaret. Sed cum te per plures dies detenuissemus, aduersarios tuos exspectantes, rationes et allegationes tuas, tam super causa principali  quam super questione expensarum, per aduocatos tuos proponens, ut diffinitiuam de omnibus daremus sententiam, instanter postulasti. Nos uero cum uenerabilibus fratribus nostris Pictauiensi, Aniciensi, Magalonensi et Lodouensi episcopis, aliisque personis in utroque iure peritis, que nobis assistebant, consilio habito abbatem et monasterium Sancti Seueri tibi condemnauimus in expensas quas fecisti pro causa ad eumdem terminum prosequenda. Et licet maior pars assessorum nostrorum in eo conueniret, quod totam causam diffiniremus, quia diem peremptoriam assignaueramus. Et quia pars Sancti Seueri, que monasterium Sancte Crucis traxerat in causam; contumaciter  absens uidebatur, cum nec responsalis eius absentiam excusans, appareret; tamen eamdem partem mansuetius portantes, aliam diem peremptoriam assignauimus in octauis Kalendarum Decembris, credentes quod in eadem terra tunc essemus, et ibi plenius de causa nobis posset liquere. Sane ad eam diem apud uasatum, ubi uenerabiles fratres nostri Auxitanus archiepiscopus et suffraganei sui, et prelati eiusdem prouincie ad concilium quod ibi celebrauimus conuenerant: ambe partes coram nobis presentes fuistis. Et abbas Sancti Seueri pro se et monasterio suo causam per aduocatos suos mouens, asseruit, quod olim cum monasterium Sancti Seueri per priorem et monachos suos ecclesiam Sancte Marie de Solaco in  pace possideret, a monachis Sancte Crucis Burdegalensis exinde per uiolentiam fuerunt expulsi, et super eadem expulsione coram Romanis pontificibus et in synodis multas fecerant proclamationes, et in ius littere fuerant contestati. Quare possessionem eiusdem ecclesie sibi restitui postulauerunt. Ad quod per aduocatos tuos respondens, tam uiolentiam quam expulsionem, et proclamationes, et litis contestationes constanter negasti; sed ecclesiam de Solaco monasterio Sancte Crucis per Amatum quondam Olorensem et Hugonem Diensem episcopos, tunc apostolice sedis legatos, in concilio quod Burdegale celebrauerunt, et postmodum per papam Paschalem tibi adiudicatam fuisse, asseuerasti. Quarum sententiarum munimenta pre  manibus dixisti habere. Addidisti etiam, quod post ipsas sententias, non solum per quadraginta annos ecclesia Sancte Marie de Solaco a monasterio Sante Crucis in pace possessa fuerat et obtenta, sed ultra quam hominum memoria exstaret. Sed ante omnia uolebas tibi restitui expensas, quas tibi apud Anicium adiudicaueramus.

Cumque super his hinc inde diu disputatum fuisset, et propter mutuas inficiationes de facto nobis minime constaret; precepimus utrique parti et testes suos produceret ad suam intentionem probandam. Ubi abbas Sancti Seueri quatuor testes produxit, et tu consequenter quamplures. Quibus productis, abbas Sancti Seueri pro aliis testibus producendis inducias postulauit, allegans per machinationem  et metum abbatis Sancte Crucis testes suos sibi fuisse subductos. Sed quamuis hoc, tu, abbas Sancte Crucis, constanter negares, allegans quod post duos dies peremptorios sibi assignatos inducie ulterius non essent dande; tamen alium diem peremptorium assignauimus, tertiam diem post Epiphaniam, ita quod tunc ad sententiam plenarie hinc inde ueniretis instructi. Ad eamdem diem cum ambe partes ad nostram presentiam Santonas uenissetis, pars abbatis S. Seueri predictam subductionem testium a te, abbas Sancte Crucis, sibi factam constanter iterato allegauit; super hoc monachum quemdam et duos seruientes suos testes produxit, quibus prestito iuramento  receptis et diligenter examinatis, cum de facto minime conuenirent, et uiles et suspecti essent, nullam nobis in hac parte fidem fecerunt. uerum, licet tu et aduocati tui attestationes publicari et sententiam dari postularetis, et consilium nostrorum esset assessorum, quod id ageremus; tamen sacramento in charta monachorum manu ab abbate Sancti Seueri ad ipsius oblationem suscepto, quod dilationem, prout uidebatur, malitiose non requireret, atque ad diem quam sibi assignaremus, sine subterfugio de causa ipsa sententiam nostram reciperet, et quod eam obseruaret ac faceret a fratribus suis inuiolabiliter obseruari; ad conuincendam omnem malitiam, quartum diem peremptorium, tertiam sequentis Quadragesime Dominicam  ei assignauimus, et testes quos sibi subtractos asserebat, sub excommunicationis pena per litteras nostras districte commonuimus, ut super causa eadem perhiberent testimonium ueritati.

Et interim personis ab ipsis partibus electis, testium ipsorum commisimus receptionem. Termino siquidem assignato, ambe partes ad nostram presentiam apud Lemouicas, ubi concilium de prelatis Bituricensis et Burdegalensis prouinciarum celebrauimus, instructi accessistis, et tres testes iuratos abbas Sancti Seueri produxit. Quibus receptis et examinatis, de assensu utriusque partis publicauimus attestationes; cumque attestationes ipsas partes conscripsissent, et super eis diu disputassent, pars Sancti Seueri postulauit alias iterum inducias sibi dari, ad  producendos testes de interruptione quiete et longissime possessionis, quam de predicta ecclesia de Solaco pars Sancte Crucis per multos testes se habuisse uidebatur probasse. Ad quod aduocati tui, abbas Sancte Crucis, responderunt, quod nulla penitus dilatio foret inde ulterius concedenda, cum iam quatuor peremptorias dilationes, preter omnem iuris formam, presertim cum abbas et fratres Sancti Seueri actores essent, eis concessissemus, et uiolentam expulsionem, et secutam possessionis interruptionem inter primos litis congressus fuissent contestati, et super uiolentia et interruptione testes, quorum attestationes erant publicate, producti essent et examinati. Id etiam contra testes abbatis  Sancti Seueri addiderunt, scilicet quia quidam eorum de auditu tantum facte uiolentie et interruptionis testificati erant, non quod ipsi fieri uidissent. Alii quidam, qui se uiolentiam uidisse testabantur, et uacillabant, et in attestationibus suis ita contrarii ad inuicem erant, quod eorum testimonia omnino repellenda erant et contemnenda, et propterea quia in probatione uiolentie defecerant, non erant admittendi ad probationem interruptionis quam protestabantur, uiolentiam quam probare non potuerant, fuisse subsecutam.

Nec non Amati quondam Olorensis episcopi, tunc apostolice sedis legati, priuilegium eiusdem sigillo signatum nobis tradidisti, in quo continebatur, quod coram se et Hugone Diensi episcopo, qui similiter  legatus erat, in concilio quod apud Burdegalam celebrarunt, in quo Burdegalensis, Auxitanus, Turonensis et Dolensis archiepiscopi cum suffraganeis suis residebant, inter Arnaldum Trencardi olim abbatem Sancte Crucis, et Arnaldum Sancti Seueri, super iam dicta ecclesia sancte Marie de Solaco questio uentilata fuit; et ad ultimum ita definita, quod cum in ipso Burdegalensi concilio multis testificationibus canonicis probatum fuisset Gregorium abbatem predecessorem ipsius Arnaldi Sancti Seueri, Rome coram Alexandro papa de iniuria quam faciebat Arnaldo abbati sancte Crucis, de Ecclesia sancte Marie de Solaco, adeo conuictum fuisse, quod ipse abbas Gregorius in manu eiusdem Romani pontificis ecclesiam ipsam dimisit, firmiter promittens  se ipsam non amplius inuasurum. Et quod idem papa Alexander prefatum Arnaldum abbatem Sancte Crucis, de eadem ecclesia sancte Marie reinuestisset; ipsi Arnaldo Sancte Crucis abbati et successoribus suis, apostolica et concilii fultus auctoritate, ecclesiam sancte Marie de Solaco cum omnibus ad eam pertinentibus perpetuo iure possidendam adiudicauit, et eum exinde reuestiuit, et priuilegium sigillo suo impressum exinde sibi fecit. Porrexisti etiam nobis priuilegium Urbani pape, in quo eadem sententia expresse confirmatur. Presentasti et aliud priuilegium Paschalis pape, in quo manifeste declaratur, quod cum inter Suauium Sancti Seueri abbatem, et Fulconem Sancte Crucis abbatem super eadem ecclesia sancte Marie de Solaco,  in Lateranensi palatio iterato querela fuisset aduecta, et coram eodem papa diu agitata, relectis instrumentis utriusque ecclesie, ac diligentius indagatis ab episcopis et presbyteris cardinalibus, qui presentes aderant, iudicatum fuisse, prefatam diffinitionem, que in Burdegalensi concilio supra memorato facta fuisset, perpetuum debere robur obtinere; atque idem Paschalis papa eamdem diffinitionem nsua firmans assertione, scripto apostolico sanciuit sepe fatam ecclesiam beate Marie de Solaco, sicut diffinitum fuerat, a Sancte Crucis monasterio quiete in perpetuum possideri, et eodem scripto prohibuit, ne extunc clamor inde aliquis audiretur. Auditis itaque utriusque partis rationibus,  et allegationibus, et attestationibus, atque instrumentis diligentius inspectis et sufficienter intellectis, et habita plenaria deliberatione cum uenerabilibus fratribus nostris S. Lemouicensi episcopo, G. Autisiodorensi electo, abbate Sancti Martialis, aliisque pluribus personis honestis, et in diuino et humano iure peritis, de communi eorum consilio, cum nobis constaret per multos testes iuratos, contra quos nichil dicebatur, ecclesiam sancte Marie de Solaco a monastrio Sancte Crucis, per predictam Amati olim Olorensis et Hugonis olim Diensis episcoporum, et apostolice sedis legatorum, sententiam et Urbani pape confirmationem, et Paschalis pape decisionem, non solum per quadraginta annos, sed etiam per septuaginta et plures quiete possessam fuisse, neque  de uiolenta eiectione, quam abbas Sancti Seueri allegauerat, preter testium suorum uacillationem, contrarietatem et suspicionem, fides nobis aliqua facta fuisset, licet quatuor dies peremptorios ad testium productionem ei assignauissemus, et nullam concedendam sibi amplius dilationem cognosceremus; considerata forma commissionis, quam de eadem causa dominus Alexander papa tertius nobis iniunxerat, abbatem et monasterium Sancte Crucis ab impetitione abbatis et monasterii Sancti Seueri super ecclesia sancte Marie de Solaco, per sententiam absoluimus diffinitiuam, et eamdem ecclesiam ab abbatibus et monasterio Sancte Crucis, sine iniquietatione abbatum et fratrum Sancti Seueri, adiudicauimus perpetuo possidendam; abbatibus et monasterio Sancti  Seueri super repetitione ipsius ecclesie perpetuum silentium imponentes.

Datum apud Pictauim per manum Raimundi de Capella, sancte Romane Ecclesie subdiaconi, anno Dominice Incarnationis 1182, Kalendis Aprilis.



XXXI. Epistola Henrici episcopi Albanensis ad uniuersos Ecclesie prelatos.---Hortatur ad modestiam, humilitatem et penitentiam. 
[MARTEN. Ampl. Collect., I, 975, ex ms. Hemerodensi.]

uenerabilibus et in Domino sibi karissimis archiepiscopis, episcopis, ceterisque Ecclesie prelatis II.  Albanensis episcopus apostolice sedis legatus,  per gloriam salutifere crucis ad perpetue lucis gaudia peruenire.

Publicani et peccatores uiolenter preripiunt regnum Dei, quod ab ipsis uim perpeti gratulantur, et qui duces esse debuerant, nec sequuntur. Propter quod personis potissimum ecclesiasticis attendendum, ne, quod Deus auertat, ex clericorum damnatione incipiant resarcire principes tenebrarum, que ex laicorum conuersione sustinent detrimenta. Cauendum etiam ne mare dicat ut Sidon erubescat. Cauendum est ne subiugale mutum hominis uoce loquens incipiat redarguere insipientiam prophetarum. Litteris itaque, dilectissimi, non modo inscribi frontibus signum Thau, signum Dominice passionis, sed et cordibus inprimi his presertim diebus oportet.  Atrum est atramentum, atrox atramentarium, quod a renibus eius dependet, qui in lineo habitu singularis candoris, qualem fullo super terram facere nequeat, omnimode scilicet pietatis quam impenitens nullus attingat signatum et insignitus aduenit. Considerauerat atramentum hoc, altitudinem hanc, hanc nigredinem, qui dicebat: uidimus eum et non erat species ei neque decor . Obsecro uos, dilectissimi, ne uos huic deformitati pigeat conformari. Aemulamini eius humilitatem, qui pro uobis annorum induit infantilium paupertatem, ignominiam crucis subire non renuit, reputari inter mortuos non refugit. Deponite ueterem hominem cum actibus suis, et exuuias ueteris exuat Saluatoris ore prudentia commendata serpentis. Non competit huic  tempori, non merori. Non plus calcaria quam altaria fulgeant, cum et illa forsitan oporteat ciliciis interim cooperiri. Idem quoque de sellis, de frenis, de phaleris notabilibus et inanem preferentibus fulgorem sentiendum. In uestibus suis deponant clerici, que etiam reges abiiciunt, que signatorum Christi uniuersitas noscitur abdicare. Abiiciant uaria, grisea, zebelinos, et pelliculas eiusmodi grandis pretii, sed coram Deo periculi grandioris, nec minoris in ueritate dedecoris, dum ad imaginem Dei creatus homo pelliculis murium sese credit ornari. Audiatur Petrus saltem diebus istis, qui nullo tempore  debuit non audiri; audiatur, ut appetere uiros pudeat, pudeat clericos quod eorum primus ad ipsorum gloriam, primus in contumeliam tonsuratur, etiam mulieribus interdixit. Non manice, non calceamenta eorum. Si uero etiam ministrantium eis quotidianis egeant consuturis, ne subtilitas linee ligandis eorum manibus et pedibus in uincula debeant grauiora conuerti, uel ne uideantur funiculos texere, unde ligatis pedibus suis et manibus in exteriores tenebras demergantur. Manicatas etiam cappas non dissimuletis abiicere, que ex cappis et tunicis habitu duplicato duplicitatem redarguunt animarum. Qui ex lino et lana contextam uestem prohibuit, si uidisset suo tempore uestes ex cappa et tunica fieri, non laudasset. Prima fuit in celo generis  humani transgressio, primam et ternam ex aduersario ieiunans Christus uictoriam reportauit. Siquidem uicit mundum in appetibilibus suis, in concupiscentia carnis, in concupiscentia oculorum et superbia uite, de uoluptate, de otiositate, de ambitione triumphans. Modo sibi et numerum laici in cibariis posuerunt, ut duorum ferculorum sint contenti, quod si uobis diceretur uno fore contentos, forsitan Germanicis aliquibus non placeret. uerumtamen si uidetur sufficere quod ad numerum pertinet indicta frugalitas, uestrum erit imitatione dignum aliquid addere super deliciarum ineptiis declinandis. Et quidem mater uestra sacrosancta Romana Ecclesia statuit et decreuit  omnibus sextis  feriis, et in Aduentu Domini in cibo quadragesimali clericis simul et laicis ieiunandum, feria quarta et Sabbato a carnibus et sagimine abstinendum, transgressores constitutionis huius sacrorum reos canonum fore decernens. Sic ibi quoque et familiis suis a summo pontifice et fratribus suis in secunda feria eadem abstinentia carnium est iniuncta, quod in uobis prelatos saltem maiores uoluntaria deuotione deceat emulari. Non competunt uina pigmentis delibuta, merori huic potissimum, cuius non expedit obliuisci. Nunquam negotiandum ut clericis, nunquam uilius comparandum quod uenundari debeat pretio cariori. Propterea quod sacrilegium semper fuerat, nunc presertim grauius exsecrandum, et negotiis tum ipsis deteriora uidentur  iurgia clericorum, ut oporteat magis inuicem supportare et donare uobis, ut et ipsis si quis aduersus aliquem habet querelam. Insatiabilis est ardor ambitionis, nec hydropis auaritie ex diuitiis refragatur adeptis. Quid gibbum gibbo camelus adiicit in uariis dignitatibus et multitudine prebendarum. Non sunt ista que diuinam erga hominem misericordiam prouocant, sed iram potius mereantur. Ad negandum celestis regni per foramen acus introitum gibbus poterat abundare camelo. Itane studia uobis honestiora non suppetunt, ut nec in auibus ludere, nec uenationibus pudeat occupari? Dum uobis superfluitas  criminum resecatur, ab huiusmodi uanitatibus abstinendum potius mementote. Aleas fugere Cato monuit, et gentibus, de quo uobis ad exemplum sufficiat militia Dei signatorum, quos huiusmodi ludos cernitis abdicasse. Sufficiat etiam in ecclesiis simplex cantus ad presens et que minore . . . . . . . grauitatem organa conquiescant. Exhibeamus quod legimus, ut in uocem flentium organa transeant, et in luctum cithara conuertatur. Ignoscite mihi si dixero quod salubrius debeat quam suauius reputari A populis exterminata in ecclesiis licentia Ianicalis resedit. Quid festiuitati et fatuitati, uel potius ut apostolico uos sermone conueniam, que conuentio Christi ad Belial? nec uos latet in nonnullis ecclesiis enormitates aliquando consuetas aliquatenus resecari,  et in olosericis cappis quas offerunt qui baculos ferunt complacere. Quasi uero non de moribus quam de uestibus amplior sit causa Deo, quasi non seriis plus quam sericis delectetur. uerumtamen nec edictum super his et huiusmodi generale procedit, nec perenne proponitur edictum, sed quod nulli debet esse molestum.



XXXII. Henrici Albani episcopi, legati apostolici, littere quibus conuocat ad comitia presules Germanie per portitorem ad deliberandum de bellis sacris aduersus Saracenos, ad uindicandam crucem et loca Christi pedibus consecrata.


 Charissimis in Christo fratribus et amicis, uenerabilibus Dei gratia archiepiscopis, episcopis, abbatibus, prepositis et aliis Ecclesiarum prelatis, et dilectis in Domino nobilibus uiris, ducibus, comitibus, marchionibus et aliis principibus uniuersis per regnum Teutonicum constitutis, ad quos littere iste peruenerint, HENRICUS eadem gratia Albanus episcopus, apostolice sedis legatus, salutem in Domino.

Ex quo uox illa turturis, uox gemitus, uox doloris fines nostros lamentabilis nuper nouitate rumoris aspersit, quis ad tantam stragem non ingemiscat populi Christiani? Quis terram illam sanctam quam redemptionis nostre ipsi dedicauerunt pedes Domini, spurcitiis paganorum exponi non doleat? Quis  Crucem saluificam captam non deploret, et conculcatam ab ethnicis et sanctuarium Domini profanatum? Heu, heu! ad auditum quemdam similem, cum fixuras clauorum crux ipsa susciperet, terra tremuit, sol expauit, petre scisse sunt, et aperta credimus monumenta. Cuius ergo uel saxeum pectus auditus iste non emolliat, cum sputis afficitur configitur, habetur contumeliis crux admirabilis, nostrorum curatio uulnerum, restitutio sanitatum, lignum dulce, signum uite, uexillum militie Christiane? Fateamur, necesse est, quamuis quidem minora patimur, sed maiora quam potuerimus uel timere. uerumtamen, quia uniuerse uie Dei misericordia et ueritas, ea tenus nos deiicere non debemus, quin sperandum  nobis sit quod qui, peccatis exigentibus, populum Christianum, qui iam post concupiscentias suas oculos suos statuerat declinare in terram de iudicio flagellauit, redemptionem nobis de misericordia sua reseruauit. Quomodo namque asportari permitteret lignum Crucis ab ethnicis, nisi iterum crucifigendus ab eis?

Ecce uidemus iteratum Redemptionis nostre mysterium, dum pro nobis suo nunc nomini non pepercit uel cruci, qui quondam proprio filio non pepercit, sed pro nobis omnibus tradidit illum. Non enim abbreuiata est manus Domini, nec brachium Domini infirmatum est, ut saluare non possit, sed operatur misericordiam suam inscrutabilis altitudo Dei ut torpentem mundi deuotionem sic excitet,  atque per obsequium uestrum et aliorum quos ad hoc eligere dignatus fuerit, nobis salubriter et sibi gloriose de barbare nationis hostilitate triumphet. Ecce nunc tempus acceptabile, ecce nunc dies salutis, in quibus utinam milites Christi abiiciant opera tenebrarum, et ad uindicandam iniuriam crucis indui non differant arma lucis, loricam fidei et salutis galeam assumentes. Malitia fuit, non militia, quod hactenus Christianorum cedibus et rapinis et execrabilibus intenti ignem inexstinguibilem et immortalium cruciatus uermium meruerunt. Felix eis abest militia, in qua et uincere gloria, sed magis mori lucrum. Ad hanc inuitat nos hodie, qui amat animas nec proprie pepercit iniurie, ut necessitatem  fidelibus suis imponeret ad hanc militiam compellentem. Adest qui signaculum uite gementibus super tantis malis ad euasionem intolerabilis percussionis imponat, et quamuis multiplicia uasa interius exigentibus peccatis iam egressi teneantur percussiones,  solos nocebunt eos, qui diuinitus oblatum sibi uite signaculum recusabunt. Inde est quod a serenissimo domino F. Romanorum imperatore et semper Augusto, et nobis pariter, qui de mandato sedis apostolice, pro eodem negotio, quantum, Domino cooperante facultas suppetit, laboramus, solemnis est curia constituta apud Moguntiam, ad quam Dominice, qua cantatur Letare, Ierusalem, diem festum agant et conuentum faciant omnes qui diligunt eam.

 Quoniam igitur eadem curia singulariter est Saluatori Domino deputata, sicut imperialis maiestas sua potestate nos conuocat, nosque ex parte Dei et ea que fungimus legationis auctoritate uniuersitatem uestram ad eamdem curiam conuocamus. Et ne quis uestrum legitima et certa necessitate presentiam suam predicto concilio Christianitatis exhibere dissimulet, iniungimus firmiter et mandamus. uos autem uenerabiles episcopos in conuocandis abbatibus et aliis prelatis qui sub uobis sunt, una cum presentium portitore, qui forte omnes adire non poterit, fore precipimus studiosos. Illud etiam uniuersitati uestre duximus nominandum, ut ad curiam Iesu Christi in ea grauitate et modestia  qua conuenit, euectionum necessitate et omni curiositate et gloria temporali postposita, studeatis accedere, igne tamen caritatis et obedientie ad exaltationem  Christiani nominis unanimiter inflammaris ut fidem quam lingua nostra loquitur, habitus, familia et conuersatio fateatur.





DOMNI HENRICI TRACTATUS DE PEREGRINANTE CIuITATE DEI.




PRAEFATIO AUCTORIS AD CLARAEuALLENSES.

 Charissimis ac spiritualibus filiis suis in Claraualle Domino seruientibus, Henricus peccator monachus, supereffluentem Paracleti consolationem.

Ex ea qua me sentio uobis caritate deuinctum, uestrum quem erga me geritis, metiri ac pensare libet affectum. Inde est quod sicut de exteriori uestro profectu quotidiana sollicitudine angor, sic filiali affectu uos paternis anxietatibus condolere, et pro meo statu uersa uice sollicitis non dubito cogitationibus estuare. uidens igitur ad presens non posse satisfieri uotis, ut presentes uos habeam, et omnia que circa uos sunt, plenius presens agroscam, uestris saltem desideriis satisfacere, licet absens, cupio: et que circa me acta sunt, ex quo a uobis exiui, uel agantur hodie, uolo uobis, prout  possum melius, aperire. Postquam igitur summi Ne dispositione de arca sum discipline regularis emissus, et imbrium uentorumque procellis expositus, nullam, ut uerum fatear, requiem pes meus potuit inuenire: et qui intra arcam consueuerat stabilis permanere, cepit extra positus inter labentia fluctuare. Diu ergo multumque in omnibus querendo requiem fatigatus ipsisque uexationibus eruditus, tandemque in me reuersus, talia mecum aio: Reuertar in domum meam, unde exiui . Quid mihi et mundanis? Quid mihi et transitoriis? Suos ista detineant amatores, suos occupent sectatores. Ego qui mea me tunica exspoliaui, quomodo iterum induam illam? Qui laui pedes meos, quomodo  inquinabo illos?  Si spiritu ducor, utique non sum sub lege. Ubi enim, spiritus Domini, ibi libertas. Non sum liber?  Non sum monachus? Si liberum est aliquibus a Deo recedere, mihi ad eum liberum non erit redire? Dum talia tacitus in corde uoluerem, et ad hec  fortius animum obfirmarem, uocem subito dicertis audio: Cum esses iunior, cingebas te, et ambulabas ubi uolebas. Cum autem senueris, alius te cinget, et ducet quo non uis . Ad hanc uocem totus contremui, et diuine sententie nexibus grauiter me constrictum tandem confusus agnoui; et qui uelut onagrum liberum me prius putabam , certo certius comperi, non esse in homine uiam eius, et quod nonnisi a Domino gressus hominis diriguntur . Quis enim restitit ei, et pacem habuit? Ipse quasi peccatum ariolandi indicat non obedire, et quasi scelus idololatrie non acquiescere . Hec et alia multa attendens, et mente diligenter pertractans, cum talibus cogitationibus perturbarer, nec usquam iam exitus  appareret; totum tandem ad Dominum me conuerti, et ex intimis cordis medullis exclamans ad eum aio: Nunquid mare sum ego, aut cetus, quia circumdedisti me carcere?  Abyssus uallauit me et pelagus cooperuit caput meum. Putas uidebo templum sanctum tuum?  Putas ad illam meam, imo tuam Claramuallem, ab episcopalis sarcine uinculis absolutus aliquando redibo? Putas filiis meis dilectissimis, imo tuis redditus, cum eis tibi letabundus cantabo: Dirupisti, Domine, uincula mea, tibi sacrificabo hostiam laudis?  Heu mihi, quia incolatus meus prolongatus est, habitaui cum habitantibus Cedar , elongatus ab eis, sine quibus uiuere mori mihi est, cum  quibus mori uiuere mihi est? Quis mihi det eorum frui et recreari; presentia, quorum me confortent merita trepidantem, exempla prouocent dormitantem; eorum humilitas reprimat presumentem, uirtus roboret uacillantem, hesitantem confirment consilia, tristem spirituales letificent consolationes?  Hec apud me frequentius uersans, aures Domini mei Iesu lacrymis pulsare non cesso, illud propheticum mecum sepius iterans: Sicut oculi ancille in manibus domine sue, ita oculi mei ad Dominum Deum meum, donec misereatur mei ; et cum patriarcha Iacob constanter affirmans: Non dimittam te, nisi benedixeris mihi . Ad hec ipse, qui nunquam obliuiscitur misereri, tandem me seruum suum audire dignatus est clamantem, flentem respicere, pulsanti uoluit aperire, reuelans oculos cordis mei, ac gratie sue luce perfundens, ad cognoscendum statum illius ciuitatis, quam Ezechiel, qui et ipse prius audierat: Ecce data sunt super te uehicula , uergentem uidit ad austrum; quam Ioannes descendentem  uidit de celo ; quam propheta Dauid in montibus sanctis edificandam aspexit . In hac fratres meos et filios Clareuallenses, quorum absentiam deplorabam, presentes reperi; in hac omnes bonos in hoc mundo peregrinantes ascriptos ciues inueni. Quid igitur restare aliud iam uidetur, nisi ut post multos et uarios fluctus superius descriptos, ciuitate tandem habitationis inuenta, seminare agros, plantare uineas, et fructum natiuitatis facere studeamus?  Hoc a me melius fieri posse non credidi; quam si ea, que de ciuitate predicta a Domino accepi, litteris commendando, agros studiorum meorum specialibus ac dilectissimis filiis meis Clareuallensibus demetendos dimittam, uel si sarculo opus esse cognouerint, a  superfluis purgandis committam. Non uereor ab eis patris nuditatem ridendam, sed compatiendo, pallio illo quod utrumque sufficeret operire, uelandam confido pariter et ornandam. Sed nec nudum scio eos iudicaturos sermonem minus ornatum, qui fecundum approbant potius quam facundum. Persuasum quidem eis esse ab Apostolo, uirtutem magis quam sermonem eorum qui inflati sunt  attendendam; et regnum Dei in uirtute consistere sensuum, non in lepore uerborum. Rogo ergo uos, fratres mei dilectissimi, ut cum in paternos labores intraueritis, non alienos eos, sed  proprios iudicantes, fruges uobis dicatas pia consideratione pensetis, et si tanta ubertas non fuerit, ut falce digna uideatur, saltem spicas que occurrerint colligere et manufricare non contemnatis. Excuset sterilitatem agelli mei apud uos solis ardor, et ut Salomonis uerbis utar: Nolite me considerare, quod fuscus sim, quia decolorauit me sol . Inde est quod nec illum saporem, quem aliquando apud uos habuit, retinet sermo meus, nec illum colorem, quem in me cernebatis, obtinet actus meus. Placeat soli iustitie, qui non tam urere quam ungere consueuit, meritis et orationibus uestris, et uerbis saporem, et operi pristinum reparare colorem. Tractauit beatus Augustinus  mistim de utraque ciuitate, et  peregrinante in terris, et regnante in celis; si tamen due dicende sint, cum non sint nisi una in quam se Propheta gratulabatur iturum, cum diceret: Letatus sum in his que dicta sunt mihi, in domum Domini ibimus. Stantes erant pedes nostri in atriis tuis, Ierusalem. Ierusalem, que edificatur ut ciuitas, cuius participatio eius in idipsum . Ecce et edificari Propheta dixit eam in terris, et id ipsum participare in celis. In terris habet initium et profectum, ubi est fuisse, esse et fore: ubi heri, hodie et cras . In celis habet consummationem, ubi erit, et fuit uicissitudinis obumbrationem non faciunt; sed est semper idem est; et quidquid ibi est, in eo quod ipsum est, immarcessibile est. De illa ergo parte ciuitatis Dei, que  iam in celis coronata triumphat, peritioribus et spiritualibus, qui omnia iudicant disserendum relinquo. Ego qui imperfectum meum non ignoro; et scire semper uolo quod nesciam; ut si quid ignoro, ignorantia mea meum sit; de militante in terris ciuitate Dei tractare instituo, si quid in eodem tractatu acceptione dignum sit lectoris iudicio derelinquens. Quem si repudiandum totum iudicauerit, rogo ut prius legat, postea despiciat ne secundum beatum Hieronymum, ut tamen minus loquar, uideatur minus recte, antequam legerit, ignorata damnare.



DE PEREGRINANTE CIuITATE DEI.



TRACTATUS PRIMUS. DE PRAEPARATIONE MATERIAE CIuITATIS DEI.


Cupienti mihi toto desiderio uerbo Domini parere dicentis: Operamini non cibum qui perit, sed qui permanet in uitam eternam , nichil ad hoc inpresentiarum commodius occurrit, quam ut ciuitati Domini uirtutum, cuius pars peregrinatur in terris, pars coronata triumphat in celis, aliquid obsequii mei studeam impertiri. Nam etsi aurum aut lapides pretiosos non sufficiam exhibere, si saltem pilos caprarum obtulerim , nonnichil  in opus Domini inueniar contulisse. Et quia laboborantem agricolam oportet primum de fructibus suis percipere , expedire mihi uisum est, primo in ciuitatis ipsius consideratione, diutius immorari, ut tali commoratione eius tandem ciuis per Dei misericordiam merear inueniri. Dehinc ipsius statum studiosus describendo etiam alios ad habitationem eius instanter prouocare, ut nonnullos ei ciues, si Dominus concesserit, inueniat collegisse. Sed ad hec quis idoneus, nisi quem tu, Domine, dignum effeceris per tuam gratiam? Quia nullus est  dignus inuentus, qui non ab ea indignus fuerit preuentus. Fateor, Domine, fateor me indignum; scio me insufficientem; nec aliunde quidem quam de tua confisus gratia opus istud aggredior. De ipsa me confidere docet sola illa pietatis tue ineffabilis affluentia, qua preter merita mea, ad bona si qua feci, me semper preueniri, et in eis promoueri innumeris experimentis probaui. Ad te igitur nunc, Pater luminum, solito more confugio; te inuoco, Deus meus, Deus ueritas, in quo, et a quo, et per quem uera sunt, que uera sunt omnia; Deus sapientia, in quo, et a quo, et per quem sapiunt, que digne sapiunt omnia; Deus uera ac summa uita, in quo, et a quo, et per quem uiuunt, que uere summeque uiuunt omnia; fac me uera et recte sapiendo  te uera et summa frui uita; a quo exire, est mori; in quem redire, reuiuiscere; in quo habitare, est uiuere. Manendo in te, uiuam ex te, et tu uita maneas in me; ut fructum, qui maneat, afferam ex te, non ex me. Ex te fuit, quod prophete tuo Dauid de tua reuelatum est ciuitate, quodque mihi de eadem per eum reuelatur. Quod si et aliis reuelatum fuerit per me, non erit ex me, sed ex te. Iam ergo quid intus manens a te audierit, quid apud te uiderit Dauid, quid foris ad nos exiens eructauerit, audiamus. Fundamenta eius, inquit, in montibus sanctis . Hunc psalmum in nostri operis ponimus fundamento, ne a prophetice et catholice regule rectitudine in aliquo deuiemus. Hic igitur psalmus  septem distinguitur uersibus, quibus septiformis exprimitur nostre ciuitatis profectus. In primo et secundo uersu agitur de ciuitatis ipsius fundatione, et gloriosa portarum seu murorum consummatione. In tertio de communis asyli in medio ciuitatis collocatione. In quarto de ciuitatis populatione; in quinto de eius informatione; in sexto de confirmatione; in septimo de consummate ciuitatis letabunda dedicatione: et hec omnia in edificatione sine reedificatione Ierusalem in ueteri Testamento reperiuntur distincta. In edificatione sub Dauid, in reedificatione sub Esdra et Nehemia, fundamenta posita, muri edificati, porte cum seris et uectibus statute leguntur. Asylum uero commune preter ciuitates refugii, templum Ierosolymitanum omnibus  creditur exstitisse; non ad quod congregaret impios quorumlibet impunitas delictorum, ob quam causam asylum Romuleum legitur institutum; sed in quo pro delictis uniuersi satisfacientes impii a suis iniquitatibus mundarentur, iuxta illud prophete, uerte impium, et non erit . De populatione in Esdra sic legitur: Postquam edificatus est murus, et posui ualuas , etc. Deus dedit in corde meo, et congregaui optimates et magistratus, et uulgus, ut recenserem eos . De informatione in Nehemie historia ita legitur: Aperuit Esdras librum coram omni populo; super uniuersum quippe populum eminebat, et cum aperuisset eum, stetit omnis populus. Et benedixit Esdras Domino Deo magno, et respondit omnis populus: Amen, amen, eleuans manus suas  et incuruati sunt; et adorauerunt Deum proni in terram. Porro leuite silentium faciebant in populo ad audiendam legem; populus autem stabat in gradu suo. Et legerunt in libro legis Dei distincte et aperte ad intelligendum, et intellexerunt cum legeretur . Et in sequentibus: uicesima quarta die mensis conuenerunt filii Isrel in ieiunio et saccis; et humus super eos. Et separatum est semen filiorum Isrel ab omni filio alienigena; et steterunt, et confitebantur peccata sua, et iniquitates patrum suorum. Et consurrexerunt ad standum; et legerunt in uolumine legis Domini Dei sui, quater in die, et quater confitebantur, et adorabant Dominum Deum suum . De confirmatione eiusdem in sequentibus libris sic legitur: Super omnibus his percutimus  fedus , etc. Item: Habitauerunt autem principes populi in Ierusalem; reliqua uero plebs misit sortem, ut tollerent unam partem de decem, qui habitaturi essent in Ierusalem ciuitate sancta, nouem uero partes in ciuitatibus . Confirmationem autem hic dicimus, non solum qua populus Domino suo, sed et Dominus populo suo quarumdam immunitatum promissionibus obligatur, sicut sub Moyse factum legimus, ubi dicitur: Audi Isrel: Dominum elegisti hodie, ut sit tibi Deus, et ambules in uiis eius, et custodias ceremonias illius et mandata atque iudicia, et obedias eius imperio. Et Dominus elegit te hodie, ut sis ei populus peculiaris, sicut locutus est tibi, et custodias omnia precepta illius; et faciat te  excelsiorem cunctis gentibus quas creauit . Item: Omnis locus quem calcauerit pes uester, uester erit. A deserto, et a Libano, et a flumine magno Euphrate usque ad mare occidentale erunt termini uestri . Hec Dominus non solum Isrelis populo per Moysen promisisse, sed et patribus iurasse perhibetur, sicut est illud: Per memetipsum iuraui, dicit Dominus . Tali priuilegio se munitum quondam gloriabatur populus Iudeorum. Sed longe digniori priuilegio insignitus est populus Christianus; de quo, quod Dominus donauerit, suo loco dicemus. Dedicationem muri ac totius ciuitatis ab Esdra et Nehemia factam legimus in hunc modum: In dedicatione autem muri Ierusalem requisierunt leuitas de omnibus locis suis, ut adducerent  eos in Ierusalem, et facerent dedicationem , etc. Hec de historia ueteris Testamenti ponenda duximus, ut solide fundamento secure superedificemus. Pro hac igitur septiformi sancti Spiritus operatione Ecclesia septies laudem Domino dicit in die . Et sicut in edificatione domus sue sapientia columnas septem legitur excidisse, sic certis et distinctis anni temporibus Ecclesia septem predicta solemniter commendando Deum noscitur collaudare, ut his diuine laudis preconiis, uelut septem suffulta inueniatur columnis. Hec autem plenius explicanda singula singulis propositi psalmi uersibus reseruamus. Sed priusquam ad psalmi principium accedamus, de ipsius psalmi titulo aliquid dicendum esse uidetur.  Titulus hic est [psalmus cantici filiis Chore ]. Quid est autem illud, psalmum cantici filiis Chore conuenire, nisi ut opere impleant, quod uoce decantant, qui filii esse Chore, illius scilicet calui , qui in Caluarie loco suspensus est, non solum sacramento, sed et re sacramenti; non solum adoptione, sed etiam imitatione, seipsos decaluando, et superflua queque resecando, contendunt? Tales plane filios Chore, mundos scilicet et rectos corde, feruentesque opere decet collaudatio, ut nec uita a uoce, nec uox a cordis discrepet puritate; alioqui non erit speciosa laus in ore peccatoris . Aliud etiam ex hoc titulo attendendum quod, sicut titulus psalmum precedit, sic fundationem ciuitatis, que in principio  psalmi describitur, quedam preparatoria precesserunt, ut impleretur illud Salomonis: Prepara foris opus tuum, et diligenter exerce agrum tuum, ut postea edifices domum tuam . Hoc quoque in Ecclesia, que ipsa ciuitas est, singulis annis et mystice figurari, et actu ipso cernimus representari. Ipsa siquidem sue fundationis in Christi Natiuitate celebratura mysteria, ipsius Dominice Natiuitatis uenerandam memoriam predicta consideratione quatuor consueuit Dominicalibus officiis preuenire.

Huius rei si mysterium diligenter attendimus, inuenimus quatuor etatibus preparatum et prenuntiatum multifarie multisque modis Dominicum fuisse  aduentum: ab Abraham scilicet usque ad Moysen, a Moyse usque ad Dauid, a Dauid usque ad transmigrationem Babylonis, a transmigratione Babylonis usque ad Ioannem. Nam due que precesserunt etates, uelut infantia mundi et pueritia, minus apte, minusque habiles ad ueritatis cognitionem inuente sunt. uel, si libet ab Abraham usque ad Dauid secundum Euangelium unam computare etatem , dicemus a Ne usque ad Christum quatuor precessisse. Que autem in his etatibus quatuor facta fuerit Domino sue preparatio ciuitatis, plenius in sequentibus exponemus, cum ceperit libri materia plenior apparere. Interim ipsam materiam tantummodo prelibare sufficiat, ut nec nostro operi qualiscunque desit preparatio, qua lectoris  animus excitatus ad intelligenda que sequuntur, et tenenda memoriter, preparetur. De omnibus igitur que quatuor predictis etatibus preparata noscuntur, unum ad presens excerpimus, quod ad tituli prosecutionem sufficiet explicasse. Illis siquidem etatibus sacra a Deo Scriptura noscitur preparata, que in totius ciuitatis constructione cementi locum obtineat, ad inequalium cequationem et dissidentium conglutinationem. Non enim in ciuitate Domini bitumen locum habet, quo Babylonii in suo opere usi sunt pro cemento. Bitumen quippe quod naturaliter de terra oritur, astutia est naturalis, que prudentia carnis inimica est Deo. Prudentia uero spiritus, que de sacre Scripture uelut diuini cementi compagine generatur, uita et pax, Et quia  cementum de diuersis rerum generibus conficitur, uoluit Deus singulis predictis etatibus singula coadunare, que ad huius cementi confectionem necessaria uidebantur. Que autem sint illa, cementum quod manu pontificis sit in consecratione altaris, manifeste declarat. Illud autem ex aqua, et uino, et calce, et cineribus fieri solet. Non enim sal quod aque miscetur, inter hec duximus numerandum, cum ipsum nonnisi aqua coagulata esse noscatur. Hec ergo quomodo summus pontifex Deus diuersis temporibus preparauerit, et preparata tandem suo operi adaptauerit, attendamus. Ab Abraham siquidem usque ad Moysen labentium actuum bonorum siue malorum historiam texendo uelut aquas fluentes in uno Genesis libro, ac si in uno uidetur loco congregasse.  Inde est quod licet ille actiones uelut aque labentes cum sua etate effluxerint, adhuc tamen sacre Scripture cemento per lectionis reuolutionem in legentium memoria integre permanere noscuntur. Et licet huic aque uinum spiritualis intelligentie permistum reperiatur; sequenti tamen etati, a Moyse scilicet usque ad Dauid, uinum spiritualiter attribuitur, in qua mordaces legis preceptiones et prohibitiones tradite a Domino, suscepte a populo, et ipsa sui nouitate uini austeritatem inportasse leguntur. A Dauid autem usque ad transmigrationem Babylonis uiri perfecti uelut lapides uiui igne Spiritus sancti excocti, suis operibus futura presignantes, et prophetico spiritu uentura predicentes, pluribus librorum monimentis firmitatem  calcis Christiane fidei parauerunt, qua calce formari et solidari in fide discipulos suos uolebat Petrus apostolus, dicens: Habetis firmiorem propheticum sermonem, cui benefacitis attendentes, tanquam lucerne lucenti in caliginoso loco . A transmigratione Babylonis usque ad Ioannem cineres sunt cribrati, cum Iudaici populi reliquie multis tribulationum angustiis uexate, et suas miserias per Scripture seriem ad posteros transmittentes, non aliud innuisse uidentur, quam nostre etatis fini similia esse preparata; adeo ut semper et preteritorum cinerum recordatione, et futurorum exspectatione humiles in prosperis, et fortes inueniamur in aduersis. Cinis quippe, cum sit materia uilis, in  cemento tamen non uilem habet effectum, cum et illud durabilius et tenacius reddat. Hoc cemento Dominus in sue ciuitatis edificatione usus, omnibus fere suis et dictis et factis illud studuit coaptare. Unde et dicebat: Si crederetis Moysi, crederetis forsitan et mihi: de me enim ille scripsit. Et illud: Scrutamini Scripturas; ille enim testimonium perhibent de me . Et quia longum esset retexere omnia, que in Euangelio de ueteri Testamento assumuntur, siue que in eo de ipsius natiuitate, circumcisione, apparitione, hypapante, baptismate, predicatione, morte, sepultura et resurrectione prenuntiata reperiuntur, illud ad presens ponere sufficiat, ubi predicta quatuor nominatim legitur expressisse, dicens: Hec sunt uerba que locutus sum  ad uos, cum adhuc essem uobiscum; quoniam necesse est impleri omnia, que scripta sunt in lege Moysi, et prophetis, et psalmis de me. Quoniam sic scriptum est, et sic oportebat pati Christum, et resurgere a mortuis tertia die, et predicari in nomine eius penitentiam et remissionem peccatorum in omnes gentes, incipientibus ab Ierosolyma . Ecce hic manifeste totam Scripturam ueterem in legem et prophetas, et psalmorum nomine agiographa distinguendo concludit. Habemus igitur uinum in lege, calcem in prophetis, cineres in agiographis, et singulis horum historie aquam permistam; imo per aquam historie singula hec sibi inuicem permista et conglutinata unum cementum efficere comprobantur. Et hec forsitan est illa rota, quam uidit  Ezechiel, quatuor habentem facies per quatuor partes ire.



De rota quatuor habente facies, et per quatuor partes ambulante.

Historia siquidem humanos actus more humano retexendo, faciem hominis manifeste pretendit. Lex uero Moysi preceptorum et prohibitionum iugo colla subditorum atterens, uituli colligati faciem representat; prophetia comminationum et promissionum sublimiora contingens, perspicacitatem aquile imitatur. Agiographa duris inuectionibus, et asperis increpationibus leonis rugitum exprimere manifeste noscuntur, qualia in psalmis, ut est illud: Filii hominum usquequo graui corde , in Daniele et Esdra expressa sepius replicantur. Quod  autem per quatuor partes hec ire dicuntur, illud manifeste innuit quod historia ad sola respicit preterita, uelut aqua pretercundo deficiens et defluens in abyssum. Secundum sensum uero spiritualem, tota ipsa Scriptura ueteris Testamenti futura prospiciens in anteriora se extendit, triplicem Christi prenuntians aduentum; uel primum, qui ocultus fuit et humilis, et iam nobis est preteritus; uel secundum, qui presens quotidie a sanctis intimus sentitur et dulcis; uel tertium, qui manifestus et terribilis in fine temporum exspectatur. Hi tres aduentus ita Scripture ueteri inueniuntur inserti, ut nunc omnibus congruere, nunc singulos separatim tangere uideatur. Quod manifeste cernimus in  Threnis Ieremie, quos quadruplici distinguens alphabeto, unum ad ruinam terrene Ierusalem, reliqua ad triplicem Ecclesie casum direxisse uidetur. Sicut enim terrena Ierusalem prius de gloria regni, postea de gloria sacerdotii, tertio de legalium ceremoniarum obseruantia legitur corruisse: et, sicut templum primo a Chaldeis destructum, secundo a Grecis profanatum, tertio a Romanis penitus inuenitur deletum; sic spiritualis Ierusalem, que est Ecclesia, prius a sacerdotalis auctoritatis humilianda est gloria et dignitate, secundo a Christiane religionis uirtute, et sanctitatis simplicitate casura, secundum quod prophetans Apostolus: In nouissimis, inquit, diebus erunt homines seipsos amantes, cupidi, elati, uoluptatum amatores magis quam Dei, habentes  quidem speciem pietatis, uirtutem autem abnegantes . Tertio ipsam pietatis est speciem relictura, et totius ecclesiastici ordinis formam etiam exteriorem reiectura. Quod forte ipsa Ecclesia in eo prefigurat, quod tribus diebus ante resurrectionem Domini ingloriam, indecoram et merentem se exhibet, eo quod communem omnium resurrectionem, et ultimum Christi aduentum talia preuentura indubitanter exspectet.



De tribus diebus precedentibus Dominicam Resurrectionem, et de septem antiphonis solemnibus Aduentus Domini.

Quod prefigurari manifeste dignoscitur in eo quod predictis tribus diebus hore canonice sine  solito initio et fine dicuntur. Nam ex principio et fine in musica forma diiudicatur. Quod autem, Dominus uobiscum, Oremus, et Kyrie eleison supprimuntur, sanctitatis insinuat defectum. Nam quod Gloria omnino reticetur, quem hodie Ecclesia obtinet, glorie apicem innuit aliquando de medio tollendum. Non tamen subito hec gloria abscondetur. sed paulatim processu temporis minuetur, sicut a Dominica in passione Domini in missa tantum, ubi specialiter gloria sacerdotalis refulget, incipit reticeri. Hec etiam distinctio in predictis Threnis reperitur, cum in secundo alphabeto pollutum regnum et deiecti principes, et omne cornu confractum deploratur; in tertio propheta se esse uirum uidentem paupertatem lamentatur; in quarto obscuratum  aurum, et colorem optimum plangit esse mutatum. Que licet de ultimo Christi aduentu specialiter dicta intelligantur, multa tamen in eisdem alphabetis ad primum et secundum specialius referuntur. Sicut autem in Ecclesia Domini resurectio et ea que precedunt, in preparationem ultimi aduentus celebrantur, sic et ea que primum Christi precesserunt aduentum, in ipsius sunt facta preparationem, et ea que singulis annis de primo eius aduentu solemniter recoluntur, medii aduentu preparatoria esse noscuntur. Quod in illis septem solemnibus apparuit antiphonis, que in preparatione Natiuitatis Dominice decantantur: quarum primis quatuor, illorum Patrum qui predictis quatuor  etatibus Scripturas ipsas ediderunt, clamores et desideria exprimuntur. Nam tribus que sequuntur, ipse triplex Christi aduentus ab eisdem predictis Patribus preuisus et desideratus innuitur. Quatuor etiam predictis antiphonis quatuor secundi aduentus preparatoria ostenduntur. Nam per primam excitantur corda torpentium ad surgendum, secundum illud: Media nocte clamor factus est, ecce sponsus uenit . Secunda excitatos admonet ad ornandum, quo sponsus suscipiendus est, locum, iuxta illud quod sequitur in Euangelio: Tunc surrexerunt omnes uirgines ille et ornauerunt lampades suas. Tertia ad obuiandum, secundum illud: Exierunt obuiam sponso et sponse. Quarta ad intrandum, sicut dicitur: Que parate erant,  intrauerunt cum eo ad nuptias, et clausa est ianua . Cuius ianue clauiger est et clauis: cui uult claudens, ita ut nemo aperiat; cui uult et quando uult aperiens, ut nemo claudat: ille qui in quarta antiphona ad ueniendum uocatur, et clauis Dauid nominatur. Aliis enim que prediximus, alias tres antiphonas facile lector diligens assignabit. Patet igitur, ea que primum Christi precesserunt aduentum, preparatoria tantum nostre fuisse ciuitatis; ipso uero Christi primo aduentu ciuitatem ipsam fundatam atque munitam: nam per secundum ipsius aduentum quotidie adunatur et informatur; tertio tandem aduentu plene ab eo confirmanda, et letantibus omnibus tam angelis quam hominibus dedicanda. Hec enim primo Christi aduentu preparata  quodammodo uidentur potius quam completa. Complebuntur autem, cum signis omnibus decedentibus res succedent, fides transibit in speciem, umbra in ueritatem. Interim, dum durat umbra, sciens Christus signa esse necessaria, et ad res ipsas preparatoria, talia agere uoluit, que et res essent precedentium signorum, et signa rerum futurarum. Presignauit enim fundationem ciuitatis sue in sua natiuitate, initiationem in circumcisione, adunationem in apparitione, informationem in sacramentorum institutione, confirmationem in passione, secundum illud Apostoli: Ubi est testamentum, mors necesse est intercedat testatoris; testamentum enim in mortuis confirmatum est. Alioqui nondum ualet, dum uiuit qui testatus est, unde nec quidem  sine sanguine dedicatum est . Que dedicatio sicut triplex fuit in ueteri Testamento, prima tabernaculi, secunda et tertia ciuitatis et templi; sic ultimam et plenam nostre ciuitatis dedicationem due precessise in Nouo Testamento et prefigurasse noscuntur: prima in Purificatione, siue hypapante, Domini, que et apud nos festum luminum nominatur; quo nomine apud ueteres, uocatam legimus dedicationem; secunda in missione Spiritus sancti, quando congregati in unum Apostoli Spiritu sancto leguntur baptizati . Et quia signis peregrinantes et militantes precipue uti solent, recte peregrinanti et militanti ciuitati signa dantur. Quia quandiu sumus in corpore, peregrinamur  Domino  , et quandiu militia est hominis super terram , uisibilium signorum scala ad inuisibilia necesse habemus uti, secundum quod Apostolus ait: Inuisibilia Dei per ea que facta sunt intellecta conspiciuntur a creatura mundi . Creatura, ait, mundi, non celi; illa enim scala non indiget solium iam tenens. Filii autem Chore, qui Thau signatum habent in frontibus suis , qui uocatos se reputant ad cinerem et ad caluitium, qui ea que prima fronte apparent, uisibilia scilicet, temporalia esse cognoscunt, et ad eterna et anteriora se extendunt, ut ait beatus Augustinus; tales, inquam, calui et peregrini et aduene super terram et peregrinantis ciuitatis ciues signa sue militie recognoscunt, et sue ciuitatis cantaturi canticum;  sic actiue uite psalterium assumunt, ut semper ad contemplatiuam transire contendant. Cuius finis est et satietas beata Trinitas unus Deus, qua sola fruentes efficiuntur beati. Que quia, dum peregrinamur a Domino, sicut est, a lippientibus uideri non potest, uoluit Dominus sue ciuitati uisibilem quamdam proponere Trinitatem, qua humana infirmitas in exsilio per ea que usu didicit confricata incalesceret, ut sic ad ea que non didicit tandem assurgens perueniret. Hec intelligens discipulus ille quem dilexit iehsu, duas trinitates in suis scriptis proposuit, unam in celis, aliam testimonium dantem in terris, innuens quod frustra quis ad testimonia aspiraret, si insensibilis Trinitatis testimonium non haberet. De quo ita ait: Tres sunt qui testimonium  dant in terris; spiritus, aqua et sanguis: et hi tres unum sunt . Tria siquidem, ut ait beatus Augustinus, nouimus de corpore Domini exisse, cum penderet in ligno: primum spiritum, iuxta illud: Inclinato capite, emisit spiritum ; deinde, quando latus eius lancea perforatum est, sanguinem et aquam.

Hec tria cum diuersas habeant singula queque substantias, non sunt unum. Sed si ea que his sunt significata attendimus, occurrit beata Trinitas unus Deus, Pater et Filius, et Spiritus sanctus, ut nomine Spiritus accipiamus significatum Deum Patrem, secundum illud: Spiritus est Deus ; nomine autem sanguinis Filium, secundum quod uerbum caro factum est; nomine uero aque Spiritum  sanctum, sicut ait euangelista: Hoc autem dixit de Spiritu, quem accepturi erant credentes in eum . Hec Augustinus. Ad hanc igitur Trinitatem uolens Dominus iehsu seipsum nobis parare uiam, tria in his tribus instituit sacramenta, quibus interim anima lippiens mundaretur, et exerceretur; exercitata dilataretur, dilatata tandem caperet quod capere non poterat otiosa. In aqua quippe sacramentum baptisimi instituit; in sanguine sacramentum altaris, dicens: Hic calix nouum testamentum est in sanguine meo ; in Spiritu sacramentum confirmationis, quod apostolis Spiritus sancti igne etiam uisibiliter confirmans et corroborans, eumdem Spiritum aliis manum impositione  tradentibus, signis diuersarum linguarum Dominus uoluit commendari, igne sue presentie sordes uniuersas purificans, hominem innouat et immutat. Et licet hec tria sacramenta unum non sint, una tamen est operatio Trinitatis in tribus, et in singulis trina. In baptismate spe talis apparui operatio Spiritus, per columbam; mysterium Eucaristie passione sua specialiter Filius consecrauit; in confirmatione Pater specialiter uisus est operari, qui, misso Spiritu apostolorum corda inuisibili illustrauit potentia. In confirmatione igitur Pater corroborat; in traditione Eucaristie Filius noctis illius tenebras, qua comedebantur carnes agni ueteris, sapienter illustrat; in baptismate Spiritus sanctus igne sue presentie sordes uniuersas  purificans hominem innouat et immutat. Et quia inseparabilis est operatio Trinitatis, eadem tria in singulis tota Trinitas operatur. Tres itaque sunt qui in tribus sacramentis operari probantur, et tres unum sunt: aliter enim tota Trinitas nobis eisdem substantiis commendatur. Spiritus enim qui orantes facit, et gemitibus inenarrabilibus interpellat pro nobis , orationis deuotionem commendat; eleemosynam, que aqua Dei interpretatur, aquam manifeste designat. Confessionis et penitentie ruborem sanguis significando demonstrat. Et hec sunt que testimonium dant in terra, quoniam his fructibus in terra homines cognoscuntur. Dant etiam exterius testimonia latentium intus uirtutum; oratio scilicet humilitatis,  abstinentia castitatis, eleemosyna caritatis. In quibus uirtutibus quam expressim appareat uestigium Trinitatis, ex sequentibus manifeste liquebit. Interim extra portam ueteris Ierusalem et terrene, et in Caluarie loco, id est in uite nouitate, filii Chore triplici predicte Trinitatis insigniti imagine ponant signaculum supra frontem, super cor, super brachium suum, uelut in superliminari, et super utrumque postem, operis scilicet et cognitionis, ut corde credatur ad iustitiam, fides per dilectionem operetur ad Dei gloriam ; in fronte, id est in aperto, fiat confessio ad salutem . Contempletur etiam in prima Trinitate unitatem trine significationis, in secunda unitatem trine operationis,  in trina trinum effectum unius affectionis siue intentionis. Ad unum enim intentionem dirigere in tribus illis docet Dominus in Euangelio dicens: Cum oras, intra in cubiculum , etc., manifeste ostendens, orationem, eleemosynam et ieiunium ad illum referenda esse, qui uidet in abscondito, dicens: Qui uidet in abscondito, reddet tibi . Quod si adhuc altius et subtilius huius testimonii mysterium perscrutari placet, terminetur ad presens hic sermo, ne, si fuerit nimis prolixus, fiat etiam tediosus. Ille igitur semper Alpha et sit nostri sermonis, qui initium est et finis uniuersorum, et sine initio et fine permanet in secula seculorum, Amen.



TRACTATUS II. DE CARACTERE, TITULO ET TESTIMONIO, QUIBUS CIuES SUOS CHRISTUS INSIGNIRI uOLUIT.


Postquam primus homo de terra terrenus, terrenis ciuitatibus et habitatoribus terrena sapientibus mundum impleuit, ueniens nouus homo de celo celestis, et celestem in terris ciuitatem uolens edificare, ciues suos qui celestia saperent a terrenis ciuibus uoluit sui characteris signo distingui, titulo prenotari, testimonio communiri. Signum fuit decaluatio, titulus filiatio, testimonium secretiori familiaritate probata amicitie certitudo. Signum siquidem et imago terreni fuit in terrenis crescere, multiplicari, dominari. Sic quippe protoplastis dictum est: Crescite et multiplicamini, et replete terram, et subiicite eam; et dominamini piscibus maris, et uolatilibus celi, et bestiis terre, omnique reptili  quod mouetur in terra . Nouus autem homo signum nouitatis suis sequacibus tribuens ait: Qui non renuntiauerit omnibus que possidet, non potest meus esse discipulus . Et illud: Si quis uult post me uenire, abneget semetipsum, et tollat crucem suam, et sequatur me . Illud etiam: Qui reliquerit patrem aut matrem, aut uxorem, aut filios, aut agros, propter nomen meum, centuplum accipiet, et uitam eternam possidebit . Ecce quomodo caluus noster omnibus temporalibus suos uult decaluari, ut libera facie, et aperta fronte eterna desiderent, et sine impedimento oculos ad celum leuent. Ciues terreni a fructu frumenti, uini et olei sui multiplicati sunt . Coheredes Christi in spe singulariter constituti in  pace in idipsum dormiunt et requiescunt . Licet enim multi ex eis bonis temporalibus abundantes, minime decaluati, sed multis etiam superfluitatibus frontem opertam et oneratam habere uideantur, tamen qui ueri Christi conciues sunt, sic utuntur illis, quasi iam non utantur, non ponentes spem in incerto diuitiarum, nec in luxu deliciarum gaudentes, sed mortem habentes pre oculis, se eis iamiamque non dubitant carituros. Nil quippe sic amorem mundi in homine mortificat, sicut meditatio mortis. Unde scriptum est: Memorare nouissima tua, et non peccabis . Nihil enim certius morte, nichil incertius hora mortis. Hos in magni patrisfamilias domo ministros potius dixerim, quam  filios uel amicos. Tales uidentur fuisse patres ueteris Testamenti, qui signum acceperunt circumcisionis, non titulum filiationis, aut testimonium amicitie specialis. Cum enim dictum sit ad eos: Ego Dominus Deus uester . Ego Deus Abraham, et Deus Isaac, et Deus Iacob , nunquam tamen legitur eis dictum: Estote misericordes sicut et Pater uester celestis misericors est ; aut: Pater uester celestis dabit spiritum bonum petentibus se . Et cum testimonium acceperit Abraham diuinum: Nunc cognoui quod timeas Deum , non tamen meruit audire quod dictum est apostolis: uos autem dixi amicos, quia omnia quecunque audiui a Patre meo, nota feci uobis . Filiorum titulus hic est: Omnis qui natus est  ex Deo, non peccat, quia generatio diuina conseruat eum, et malignus non tangit illum. In hoc manifesti sunt Filii Dei, et filii diaboli . Et illud: Quod natum est ex Deo, uincit mundum , ut sit titulus celestis generationis uictoria tentationis: et, sicut qui filius est per naturam mundum cum suo principe triumphauit, sic mundi uictores sunt, quotquot sunt filii adoptionis. Amici testimonium uox sponsi est, auditui amici dans gaudium et letitiam, siue ad amicum directa, ut est illud: Surge, propera, amica mea, columba mea, formosa mea, et ueni , siue de amico ad alios facta, sicut ait Dominus de Ioanne: Quid existis in desertum uidere? Prophetam? Etiam dico uobis, et plusquam prophetam , etc. Hoc geminum amici  testimonium plenius postea prosequemur, si prius ministrorum et filiorum testimonia sufficienter fuerint explanata. Quod enim inter signa et titulos et testimonia distinximus, inde est, quia non omnia testimonia, signa uel tituli dici possunt. Signa tamen et tituli aliqua testificando testimonia merito nuncupantur. Inde est etiam quod in Romana Ecclesia leuite cardinales, uelut quidam Dominice mense ministri in signis sigillorum suorum titulos non assignant, quod solis presbyteris cardinalibus uelut filiis est concessum. Nam episcopi amicorum uice fungentes, quanto uiciniores sponso, tanto uocem eius familiarius audiunt, et de secretioris familiaritatis testimonio gratulantur. Singulis igitur a sponso pro meritis testimonium redditur; et ne  testimonium istud nutare uideatur, tota Trinitas ei astipulatur. Tria sunt igitur, que ministris circa transitoria occupatis uelut in terra testimonium dare noscuntur, spiritus, aqua et sanguis. Per hec, si non sit tediosum lectori, que sunt dicta repetere, eleemosynam, ieiunium et orationem diximus designari.

Hec testimonia Scripture sacre ueteris atque Noue testimoniis innumeris roborantur. Dicuntur enim et uerba sacri eloquii testimonia, quia perhibent testimonium, mandata Dei uera esse, iustificata in semetipsa, desiderabilia super aurum et lapidem pretiosum multum, et dulciora super mel et fauum . Ne autem impossibilia crederentur, perhibent etiam testimonium multos ea seruasse. Unde  subditur: Etenim seruus tuus custodit ea . Et ne infructuose ea seruasse uideretur, etiam de retributione non tacet, cum dicitur: In custodiendis illis retributio multa . Et quia, sicut retributio obedientes, sic damnatio manet transgressores, recte etiam iudicia nuncupantur. In istorum mandatorum siue iudiciorum Dei testimoniis delectabatur Propheta, sicut in omnibus diuitiis, dicens: Adhesi testimoniis tuis, Domine . Et illud: Testimonia tua meditatio mea est, et consilium meum iustificationes tue . Nos quoque si hec testimonia meditando diligentius perscrutemur, predicta testimonia Scripture sacre testimoniis innumeris commendantur. De ieiunio et oratione ait Propheta:  Ego autem cum mihi molesti essent, induebam me cilicio. Humiliabam in ieiunio animam meam, et oratio mea in sinu meo conuertetur . De eleemosyna: Mutuabitur peccator, et non soluet, iustus autem miseretur et tribuet . Et illud: Dispersit, dedit pauperibus, iustitia eius manet in seculum seculi . Iel quoque de ieiunio et oratione sic ait: Conuertimini ad me in toto corde uestro, in ieiunio et fletu et planctu . De eleemosyna: Frange esurienti panem tuum, et egenos uagosque induc in domum tuam; cum uideris nudum operi eum . In Tobia quoque legitur: Bona est oratio cum ieiunio et eleemosyna . Et illud: Si multum tibi fuerit, abundanter tribue; si exiguum, etiam libenter illud impertire .  Hec et alia, que in ueteri et Nouo Testamento commendata leguntur, uerba et exempla omnia ponere supersedemus, ne pariat copia congesta fastidium. Et tamen que iehsu legitur cepisse facere et docere, non credidi omittenda. Ipse quippe salutem humani generis operaturus in medio terre, post baptismum suum mox ab oratione et ieiunio duxit incipiendum. Unde et legitur, quod eo baptizato et orante, et apertis super eum celis, ductus sit in desertum a spiritu, ubi cum ieiunasset quadraginta diebus, et quadraginta noctibus, postea esuriit . Hec usque ad passionem suam postea nunquam omittens, sic alternatis uicibus exercuit, ut non unum confunderetur ab altero; sed noctem orationi deputans, diem ieiunio, predicationi et curationi, pertransiuit  benefaciendo et curando oppressos a demonio . Nec solum exemplo nos ad hec studuit inuitare, sed etiam uerbis commendare curauit, dicens: Hoc genus non eiicitur, nisi in oratione et ieiunio . Dulcedo siquidem orationis et intime compunctionis affectio male dulces carnis affectiones, et immissiones per angelos malos  extundere consueuit. Ieiunium uero exterius adhibitis tentationibus et occasionibus peccati obuiando resistit. Eleemosyna ieiunio et oratione mundatis, sanitatis gaudia et munera gratiarum acquirit, sicut ait Dominus: Date et dabitur uobis. In ea quippe mensura, qua mensi fueritis, remetietur uobis . Et Apostolus: Qui parce seminat, parce et metet; et qui seminat in benedictionibus, de  benedictionibus et metet . Tunc enim oratio ad Deum directa sine offendiculo penetrat celos, cum ieiunio et eleemosyna uelut duabus alis ab infimis euecta, ieiunio uelut sinistra adiuuatur, eleemosyna uelut dextera et fortiori proficit et gubernatur. Ala ieiunii tres pennas habet principales. Ieiunandum est enim ab illicito actu, ab illecebroso motu, ab illiciente affectu. Tres quoque eleemosyne penne sunt principales, ut subueniat quis proximo sermone, subueniat de suo, uel deseruiendo ei, uel orando pro ipso. Hec sunt, que primum testimonium dant in terra. Testimonium apud homines, testimonium cuique apud seipsum, et testimonium apud Deum. Apud homines testimonium iustitie, cui  innitebatur Phariseus ille, cum diceret: Deus gratias ago tibi; quia non sum sicut ceteri homines raptores, iniusti, adulteri. Ieiuno bis in Sabbato, decimas do omnium que possideo . Superbus quippe et arrogans non iustum se esse tantum, sed iustiorem ceteris apparere gloriabatur; et contentus testimonio hominum noluit attendere suum: cuique enim testimonium proprie perhibent actiones predicte. Ut enim de ceteris taceam, attende quantum in abstinentie uirtute profeceris, que omnium principium est, et fundamentum nutrixque uirtutum, sine qua nullus ad reliquas est accessus. Ingredere et explora omnes conscientie tue recessus, quomodo se habeant interiora et exteriora tua, si forte necessaria, ne dicam superflua desint. Si  idem uultus, iidem oculi, sermo non dispar, eadem mentis tranquillitas que fuerat, cum adessent. Hinc plane quam constans, quam firmus sis in proposito uirtutis, luce tibi clarius apparebit. Apud Deum autem testimonium nobis hec prebent fiducie, ut confidenter ad thronum gratie eius accedamus, qui mandata eius fortiter adimplemus. Unde scriptum est: Fiducia magna apud Deum est eleemosyna . Et alibi: In hoc cognoscimus, quoniam translati sumus de morte ad uitam, quod diligimus fratres. Qui enim habens substantiam huius mundi uiderit fratrem suum necesse habere, et clauserit uiscera sua ab eo, non est caritas Patris, que uera uita est, in eo . Sed hec testimonia uirtutum, que ad meritum dantur, quantumcunque firma uideantur,  signa tamen uirtutum potius sunt, quam uirtutes. Sunt enim bonis et malis communia; et ita a fatuis uirginibus, imo et quandoque fortius quam a prudentioribus exercentur. Si enim hereticorum ieiunia, orationes, eleemosyne, etiam religiosorum studiis comparentur, aut nulla, aut exigua, hec illis collata uidebuntur. Sed si tradidero corpus meum, ita ut ardeat, et si distribuero omnes facultates meas in cibum pauperum, et si habuero omnem fidem, ita ut montes transferam; caritatem autem non habuero, nichil mihi prodest . Signum est igitur hec prima et uisibilis trinitas summe Trinitatis, potius quam imago: quo primo quod sit, secundo quid non sit, potius quam quid sit, agnoscatur. Credere siquidem oportet accedentem ad Deum, primo  quia est, et requirentibus se remunerator  est. Hac fide accedentium primo corda mundantur, secundum illud: Fide mundans corda eorum , ut mundatis cordibus ipsam intelligant ueritatem, sicut scriptum est: Nisi credideritis non intelligetis . Et: Beati mundo corde, quoniam ipsi Deum uidebunt . Primum igitur est, credendo quod inquirentibus se remunerator sit, inquirere quid non sit, tandem corde mundato intelligere quid sit.

uolens igitur ueritatis Magister suos discipulos paulatim ad ueritatis perducere intellectum, uisibilis mundo apparens, uisibilia proposuit suis ciuibus, et in eis materiam totius sue ciuitatis instituit, et  formam expressit: Ut Deum trinum atque unum tota eiusdem ciuitatis materia predicaret, et forma commendaret, et ciuium non solum lingua loqueretur, sed etiam moribus uita fateretur, donec reparata in eis imagine Trinitatis, iam non iam exterius uagando quererent, quam in seipsis interius possiderent. Inde est, quod imperfectos et adhuc uisibilia sectantes uidemus exteriora fortius operari, ac duriora sustinere perfectis, quoniam qui minoratur actu, percipiet sapientiam; nec debent filii sponsi lugere, quandiu cum ipsis est sponsus. Lugeant et circumeant ciuitatem, qui querunt, et non inueniunt eum; et sint eis lacryme panes die ac nocte , dum eis quotidie dicitur: Ubi est Deus tuus . Querant, inquam, exterius bene operando,  siue diligentius exteriora rimando, quandiu interius uacare nec libet, nec licet. Studeant exterius ipsum imitando, ieiunando, orando, eleemosynas erogando, quamdam sibi imprimere, licet longe dissimilem imaginem Trinitatis, nec in his tribus a simplicitate recedant unitatis, ut in uno oculorum dilectus uulneretur; ut et una intentio sit in tribus, et una uirtus iustitie sit ex tribus; imo ipse tres uirtutes una sint iustitie uirtus, et secundum quod ait Apostolus: Tres sunt, qui testimonium dant in terra, et tres unum sunt . Talibus Psalmus competit, nondum psalmus cantici; quia non est cantare canticum Domini laboranti in gemitu suo, sedenti et flenti super flumina Babylonis, manducanti panem doloris in terra aliena. Non enim  deest et talibus panis, licet canticum desit. Non enim deesse debet ministris, cum nec mercenariis desit, nec seruis. Nam et mercenarii abundant panibus, et seruo opus et disciplina et panis ministratur; ministris autem, qui iam de seruis effecti sunt liberi, Dominus miseretur: et ne deficiant in uia pro triduana exspectatione (quam forte signat illud triduum, quo Saulus nichil manducans aut bibens cecus promissum Domini exspectauit , tripertitum panem apponere consueuit. Hunc panem Dominus in Propheta iam fastidire, et ad filiorum panem anhelare uidebatur, cum diceret: Quousque irasceris super orationem serui tui? Cibabis nos pane lacrymarum . Conficitur autem aliquando hic panis ex lacrymis doloris concepti de  recordatione preteritorum malorum, quales fuerunt lacryme Petri, quando recordatus sermonis Domini Iesu fleuit amare . Aliquando ex lacrymis pudoris, quales fuerunt Anne, cum exprobrante sibi emula sua, quod conclusisset Dominus uuluam eius, fleret largiter ; siue Susanne, cum accusata a sacerdotibus in celum suspiciens taceret et fleret . Aliquando timoris et tedii, quales fuerunt lacryme Elie fugientis a facie Iezabel, cum diceret: Obsecro, Domine, tolle animam meam, neque enim melior sum, quam patres mei ; uel ipsius Domini, qui cum cepisset pauere et tedere, factus est sudor eius tanquam gutte sanguinis decurrentis in terram . Hoc igitur pane Dominus ipse cibari uoluit, ne eum membra sua infirmiora sumere abhorrerent. Unde per Prophetam ait: Cinerem tanquam panem manducabam, et potum meum cum fletu miscebam . uidetur autem plerisque hic panis ministrorum, licet minus suauis quam panis filiorum, largius eis apponi quam filiis suis; eo quod filiorum panis ex occultioribus et carioribus, ministrorum ex uilioribus et consuetis conficitur speciebus. Quanto autem adhuc remotiores a sponso, tanto dolendi de commissis, erubescendi pro neglectis, timendi de futuris, causa subest certior, et materia maior. Sed iam tot fletibus satiati, ad filiorum canticum transeamus: quod titulus psalmi natalium thematum titulis insignire uidetur. Titulus  quippe sequentis operis materiam, ac subiecte rei dignitatem assolet declarare: quod satis titulus ille cruci superpositus declarat, de quo prophetatum longe ante fuerat. Inscriptionem tituli ne corrumpas . Huius quippe tituli in se inscriptionem corrumpit, quisquis crucifixi sanguine redemptus, factus semel calui filius, a moribus postea paternis degenerat, et operibus mortuis a nomine salutis, quod est iehsu, et a nouitate uite, quod sonat Nazarenus, elongatus, etiam a gloria regni excluditur. De quibus scriptum est: Filii alieni mentiti sunt mihi, filii alieni inueterati sunt, et claudicauerunt a semitis suis . Filii autem regni non claudicant; quia rectus Dominus Deus noster, et recti filii eius, ac rectos decet collaudatio. Rectos  quippe facit cognitio inuisibilium et amor eternorum, sicut curuos et claudos cura et appetitus terrenorum. Qui ergo perfecte calui, frontem libere erigunt ad eterna, paterne similitudinis et regie libertatis titulis insigniti, sponso canticum nuptiale, canticum nouum decantant dicentes: Dominus regnauit, decorem induit . Et illud: Quid retribuam Domino, pro omnibus que retribuit mihi? Dirupisti uincula mea, tibi sacrificabo hostiam laudis . His psalmus cantici merito dicitur conuenire, qui non iam ex tristitia, uel ex necessitate operantur; sed cantant in uiis Domini, quoniam magna est gloria Domini . Operantur non ex timore, quoniam timor penam  habet, et timore pene operari seruorum potius est quam filiorum, qui ex amore et desiderio, sed non solius patris, imo potius paterne hereditatis. Istos primum, iam celum dixerim, in quo Pater, uerbum et Spiritus sanctus testimonium dare, et tres unum esse dicuntur. In his siquidem manifestius relucet imago Trinitatis in unitate, et unitatis in Trinitate, sicut solet in filiis propriis apparere effigies faciei paterne. Sed ubi imago uel effigies, non ipsa solet esse expressior facies in rebus humanis, nec ipsa ueritas, sed imago. Querenda est ergo hec imago in filiis; nam ueritas reseruatur amicis. Hanc igitur imaginem dixerim tres anime iam spiritualis uirtutes, castitatem scilicet, humilitatem et caritatem. Harum uirtutum predictas tres  operationes, ieiunium, orationem et eleemosynam, uelut corpora aut quasi indumenta non immerito dixeris, cum et ipse uirtutibus his uegetari et uiuificari habeant, et nonnisi per eas ad oculos humanos prodeant, et eos sua oblectent uenustate.

He uirtutes non aliud sunt quam quedam affectiones anime, Spiritu sancto moderante et ordinante, ut sint ad quod esse debent, et quomodo esse debent. Affectus siquidem Amnon ad sororem, licet fuerit ad quod debuit, quia tamen non quomodo debuit, nec uirtus, nec a Spiritu sancto fuit. Attendamus igitur quomodo in his uirtutibus imago reluceat Trinitatis Castitas siquidem, que est amor incorruptionis, eternitatis nobis speciem representat.  Quid enim eternitati incorruptione uicinius? De ipsa quippe sic legitur: Incorruptio facit hominem proximum Deo . Humilitas que de uera proprie infirmitatis cognitione procedit, summe in nobis ueritatis speciem prefert. In quo enim quis ueritati uicinior esse potest, si uerissima sui cognitione Deo attribuit, non solum quidquid boni habet, sed et bonum quod factus est; sibi omnia mala, non solum que sentit, sed et que fecit? Hinc oritur caritas; quia, dum per humilitatem homo sibi uilescit, nec iam in se, seu alia creatura, requiem extra Deum inuenit, super omnia Deus ei dulcescit; et quanto magis creatura uilescit, tanto Creator suauius elucescit. Sed et in Creatore incipit creatura placere, que in seipsa debet non immerito  displicere. Quid autem hac caritate summe bonitati similius, qua etiam inimici propter Deum, et amici in Deo, et Deus nonnisi propter seipsum diligitur? Per hanc quippe similes illi efficimur, qui sola bonitate sua solem suum oriri facit super bonos et malos; et pluit super iustos et iniustos . Sic sic Pater, uerbum et Spiritus sanctus, testimonium dant in celo; in homine scilicet talibus uirtutum luminaribus illustrato, quod Filius sit Patris sui, qui in celis est. Nam et Spiritus testimonium perhibet spiritui nostro, quod filii Dei, et Christi coheredes sumus, et Spiritum adoptionis filiorum accepimus, clamantem in nobis: Abba Pater . Inuenimus in nobis imaginem Trinitatis:  superest unitatem in Trinitate, et Trinitatem in unitate, aliqua in nobis similitudine, licet longe dissimili, reperire. Quid igitur sunt he tres uirtutes, nisi tres, sicut diximus, moderate et ordinate affectiones? Quid autem sunt iste affectiones in homine, nisi una hominis uoluntas, que, cum tres harum affectionum habeat affectus in opere exterius, una tamen perseuerat interius; tanto amplius una, quanto uni Deo propius coniuncta; tanto ab unitate remota, quanto in diuersa diuisa, secundum illud: Sollicita es et turbaris erga plurima, cum unum sit necessarium?  Quam unitatem habere se gloriabatur Propheta, cum diceret: Unam petii a Domino, hanc requiram . Aliter igitur uoluntas hominis una est per naturam, aliter  per gratiam. In eo quod est per naturam, imaginem; in eo quod est per gratiam, Dei similitudinem representat. Substantiua quippe quadam imagine diuinitatem uidetur imitari, in qua talis est creata, ut in ea eternaliter perseueret. Licet enim habuerit initium, cum tamen ignoret occasum, quid eternitati similius, quod non sit ipsa eternitas? Non enim rationali carent uoluntate insani, infantes, uel etiam dormientes; licet usum discernendi non habeant. Quid rationali uoluntate potentie diuine similius, que ita libera creata est, ut nulla ui cogi possit, nulla necessitate mutari? Nemo enim non uult quod uult; aut uult, quod non uult.

Quod enim negauit Petrus, non necessitatis fuit sed uoluntatis; que uim quam ipsa sibi intulit, non  ab alio quam a se pertulit; et qui dolens et coactus Christum negauit, non tamen nisi uolens , infirma quidem uoluntate, sed tamen uoluntate. Nam in quibus erat sana uoluntas, occidi poterant, flecti non poterant. uide, quam libera sit rationalis uoluntas, siue in bono, siue in malo: que et apud inferos immobilis perseuerat. Nam quod diabolus, et quilibet, cum eo damnatus apud inferos iam bonum uelle non ualet, non uiolenta uel aliena facit oppressio, sed sua ipsius in malo obstinata uoluntas, sicut et quod angelus in celo malum uelle non potest, non facit necessitas, sed firma in bono uoluntas, et uoluntaria firmitas. Libera est ergo ad utraque uoluntas, sed hec libertas in malo homine misera est et infirma;  et licet a Dei imagine penitus non recedens, secundum illud: In imagine pertransit homo , multum tamen remota. Quamuis enim liberum sit ei uelle; quia cum bona creata sit, secundum illud: Et uidit Deus cuncta que fecerat, et erant ualde bona , que ex creatione posse non peccare, et posse peccare accepit; peccando meruit, ut que cum potuit noluit, per se nec uelle possit, nec etiamsi uelit, non peccare non possit. A qua miseria non liberatur, nisi gratia illius, qui dicit: Si uos Filius liberauerit, uere liberi eritis . Cuius gratia reformatur in bonis imago peccato deformata, ut que in paradiso accepit posse non peccare, et posse non turbari, pro his interim accipiat, nec peccato, nec miseria superari. Licet  enim et peccet, et frustra et misere conturbetur, tamen iam ei non imputatur, quia iam nichil damnationis est his, qui sunt in Christo Iesu, qui non secundum carnem ambulant . Tandem autem sic reformata ita confirmabitur et conformabitur diuine libertati, ut nec peccare ualeat, uel turbari. Est etiam in alio quodam rationalis hominis uoluntas facta ad imaginem Dei et Creatoris sui . Sicut enim unus Deus omnia mouet, omnia regit, et pro nutu suo ordinat et sic preest uniuersis, ut sit totus in singulis; sic rationalis uoluntas in toto corpore suo quasi in suo quodam mundo ubique tota, cum in se sit una, solo nutu singula mouet membra, imperat sensibus, procreat appetitus,  et in uarios fere singulis momentis se commutat affectus. Nunc enim se in fiduciam erigit, nunc in diffidentiam deiicit; nunc odio, nunc amore ducitur: nunc gaudio, nunc merore distrahitur; approbata et uehementer desiderata subito detestatur et ita toti compatitur, ut in singulis membris non tam membra quam ipsa pati uideatur. Ecce quam similis est illi, de quo legitur: Spiritus Domini repleuit orbem terrarum, et hoc quod continet omnia, scientiam habet uocis . Omnium est enim artifex, omnem habens uirtutem, omnia prospiciens . Sed uide, quam deformis sit hec imago quandiu uoluntas humana a diuina dissidet uoluntate: Posuisti, inquit, me contrarium tibi, et factus sum mihimetipsi grauis .

 Et illud: Quis restitit illi, et pacem habuit?  Pacem quippe nullus habere potest, donec aduersario illi consentiat, qui fieri uoluit pax nostra, faciens utraque unum, dans pacem his qui longe et pacem his qui prope. Cum per huius gratiam humana uoluntas suscitata de puluere, et detersa, ei consentiendo bonum uelle incipit, tunc ad Altissimi gloriam bona uoluntas ad pacem reconciliata redit; nec alteri ex hoc debetur gloria, nisi ei cuius sola hoc in conuerso operatur gratia. Cui consentiens Paulus dicebat: Gratia Dei sum, id quod sum.  Hinc iam efficitur homo filius Dei per gratiam, secundum illud: uoluntarie genuit nos uerbo ueritatis . Qui prius carni consentiendo propria uoluntate suus fuerat  per naturam; uel diaboli, mala uoluntate ei consentiendo. Bonum igitur uolendo, non solum imago deformata per gratiam reformatur, sed et similitudo Dei prius amissa imagini superducitur, in eo minor imagine, quod per eam ouis siue drachma perdita reperitur, monas nonaginta nouem additur ; possessio domino suo restituitur, et intantum ei assimilatur, ut idem uolendo unus cum eo spiritus efficiatur, secundum illud: Qui adheret Deo, unus spiritus est . Que similitudo plena erit, dum plene apparuerit, secundum illud: Scimus, quia cum apparuerit, similes ei erimus, quia uidebimus eum sicuti est . Interim quandiu ex parte cognoscimus, ex parte assimilamur, tanto uicinius similitudini accessuri, quanto mundiori  corde clarius inspecturi. Sed hec perfectio reseruatur amicis, initiatur in ministris. Proficit paulatim in filiis, in ministris initiatur, siue potius preparatur per paupertatem spiritus et mansuetudinem. In filiis per esuriem iustitie, et misericordie exsecutionem, proficit et prelibatur. Proficit per desiderii esuriem, prelibatur per misericordie consecutionem, que est prelibatio satietatis. In amicis perficitur per munditiam cordis et pacem, que se eterno uinculo complectuntur, ut ab inuicem, cum perfecte fuerint, nequeant separari. In altera siquidem, scilicet in munditia cordis, reparatur imago; in altera, id est parte, similitudo innouatur. Est autem imago in libertate, sicut dictum est, similitudo  in rectitudine; libertas enim diuinam imitatur potentiam cuius corruptio est superbia, corruptionis pena infirmitas, reparatio humilitas, per quam munditia cordis acquiritur, secundum illud: Asperges me hyssopo, et mundabor . Unde bene Augustinus: Quid appetit superbia nisi potentiam? Quam si ad bene agendi facilitatem referamus, non inuenit nisi anima perfecte Deo subdita, et ad eius regimen summa caritate conuersa. Ecce perfectio libertatis in presenti est, liberum esse a seruitute peccati, que est cordis munditia, in futuro plenius consummanda; dum ipsa creatura liberabitur a seruitute corruptionis in libertatem glorie filiorum Dei  Hec erit libertas glorie, nam secunda est gratie, prima nature.

 Restat similitudinem in rectitudine, rectitudinem in pace reperire; Rectum quippe legitur Deus hominem fecisse, sed ipse se miscuit questionibus infinitis . Quandiu rectus fuit, nec zelus ei, nec scientia defuit, si enim alterutrum deesset, rectitudo utique claudicaret. Si enim uel sciret et nollet, uel uellet recte agere, et nesciret, quomodo rectus esset? Sciendo igitur rectitudo diuinam sapientiam, bene uolendo diuinam bonitatem imitatur. Sciendo igitur et uolendo bonum homo rectus efficitur, merito similis illi factus, de quo legitur: Rectus Dominus Deus noster, et non est iniquitas in eo . Huius autem similitudinis sicut geminum diximus esse profectum, sic duplicem constat esse corruptionem. Corrumpitur enim  scientia per curiositatem. Unde beatus Augustinus: Quid appetit curiositas, nisi scientiam, que non est uera, rerum eternarum, et eodem modo se semper habentium. Corrumpitur etenim zelus per carnis uoluptatem. Unde idem qui supra: Quid appetit uoluptas corporis, nisi quietem, que non est uera, nisi ubi nulla est indigentia, nulla corruptio? uelle igitur scire, que semper uariantur, et nunquam in eodem statu permanent, aut uelle in carne delectari, cuius egestati et infirmitati totus mundus satisfacere nequit, quid aliud est, quam a rectitudine decidere, infinitis questionibus se miscere, et a uere quietis stabilitate uelut a diuina similitudine in regionem dissimilitudinis misere recedere?  Hec est ergo rectitudinis corruptio, corruptionis pena, uana et misera conturbatio. Hinc enim est, quod frustra et misere conturbatur homo, et pertransit in imagine. Recte ait, pertransit, quia sola libertate contentus nature, uere libertatis gloriam, que est liberum esse a peccato, contemnendo pertransit. Bene ait, frustra; quia non aliunde perturbatur homo, nisi quod per ignorantiam deceptus; uel appetendo que uidentur bona, et non sunt uera bona; uel fugiendo mala, que non sunt uera mala; dum illa sequitur, et non assequitur; hec fugit, et non effugit; in utroque uane et misere conturbatur. Hec duo signanter uidentur expressa in canone misse, ubi dicimus: Ut ope misericordie tue adiuti, et a peccato simus semper liberi, et ab omni  perturbatione securi.

Ab hac gemina pena et corruptione duplici homo ad rectitudinem reparatur, per illa duo que prediximus, esuriem scilicet iustitie, et misericordie exsecutionem. Per hec enim ad munditiam cordis, et ad predicte pacis portum ascenditur, ubi etsi homo turbari aliquando uideatur, perturbatione tamen non frangitur, iuxta illud Apostoli: Quis nos separabit a caritate Christi?  Et illud: Certus sum, quia neque mors, neque uita, et cetera que sequuntur, poterunt separare nos a caritate Christi . Hec est pax illa, que exsuperat omnem sensum, que non est aliud quam fruitio summi boni, que est uera rectitudo, uera sapientia, uera bonitas. Quisquis ad hanc pacem peruenerit,  optimam cum Maria partem eligens , iam circa plurima occupari refugit; nec iam libet se diuersis questionibus immiscere, quem uni summo bono delectat adherere. Amicorum est istud, quibus dicitur: Omnia quecunque audiui a Patre meo, nota feci uobis . Et illud: Quia super pauca fuisti fidelis, supra multa te constituam: intra in gaudium Domini tui . Ignis quippe est Deus, cui quisquis per caritatem adheserit, ignis et ipse efficitur; nec solum illi simillimus, sed in igneam absorptus caritatem. Beati igitur pacifici, quoniam filii Dei uocabuntur , et amici de filiis efficientur. Hec ad tempus dicta sufficiant, pro testimonio, quod Pater, uerbum et Spiritus sanctus dant in celo, secundum tres  proprios effectus operantes, nec ab unitatis simplicitate in aliquo recedentes. Iam de testimonio, quod in aureo amicorum reclinatorio, uelut in secundo celo datur, quibus iam non in parabolis, sed palam de Patre a uerbo annuntiatur, aliqua dicenda essent, nisi quia tantam materiam angustiis huius sermonis indignum est concludi; nec ieiuni relinquendi sunt filii, quibus nondum suum assignauimus panem, cum trinum ministris dederimus, et filiorum copiosior et delectabilior debeat esse. Unde Dominus, non esse tollendum panem filiorum, et mittendum canibus aiebat . In quo forte panem ministrorum non esse negandum canibus, innuebat. Unde et uerbum muliercule approbauit  dicentis, catellos edere de micis, que cadunt de mensa dominorum suorum. Utinam et hos de filiorum mensa uel micas mereamur percipere, si panes integros ad plenum non sufficimus assignare. Paruuli enim sumus, et panes integros non solum frangere non sufficimus, sed et frangi ab aliis indigemus. uerum, si benedixerit Dominus et fregerit, benedictio explodet egestatem, et omnem tollet fractio difficultatis asperitatem. Rogemus igitur Patrem nostrum celestem, ut det filiis suis spiritum bonum, qui clamet: Abba Pater , et quod filii sumus Dei, testimonium reddat spiritui nostro. Ex tali testimonio conscientia gloriatur, oleum in uasis dilatatur, anima in spe glorie filiorum Dei gaudio ineffabili delectatur, et forte illud  gaudium panis est filiorum. Ad conficiendum hunc panem de seminibus, que ministri euntes et flentes in terram bonam miserunt, filii cum exsultatione manipulos suos tollunt, et de patientia fidei et spei gaudium colligunt; spe gaudentes, quia in tribulatione fuerunt patientes. Hoc igitur gaudium, quod uelut quedam primitie spiritus, spei ut fiducialius agat, per Spiritum sanctum refunditur, panis est filiorum, quia exspectatio iustorum letitia . Sed nec a numero testimoniorum discrepat numerus panum, quia quodlibet spiritus diuini testimonium causa est humano spiritui et materia gaudiorum, nec aliunde suos Dominus gaudere uolebat, cum diceret: In hoc nolite gaudere, quod demones uobis subiiciuntur; sed in eo gaudete, quia nomina  uestra scripta sunt in celo . Quod non nisi ex testimonio spiritus sciri potest. Sit igitur primus filiorum panis gaudium de contemptu mundi; primum siquidem testimonium spiritus assignamus castitatem.

Est autem uera castitas anime, nichil diligere, nisi Deum, aut propter Deum. Alia queuis dilectio spiritualis est anime fornicatio. Hec castitas datur ad meritum, et est haud dubium testimonium uirtutis. Gaudium igitur quod de tali testimonio oritur, non immerito panem dixerim, panem cor hominis confirmantem; alioqui suspecta est omnis gratia, quam uirtus non parturiuit. Secundus est panis filiorum gaudium de contemptu sui. Cum enim quis contemni se uidens quia uere contemptibilem se cognoscit,  congaudet ueritati; quid tali gaudio solidius, quid magis corroborat animum, ut dum iam per contemptum mundi aspernatur dura, etiam per contemptum sui amplectatur abiecta? Hoc pane corroborati erant apostoli, cum irent, gaudentes a conspectu concilii, quod digni habiti essent, pro nomine Iesu contumeliam pati . Tertium filiorum panem dicamus gaudium de dilectione proximi. Quandiu enim quis necdum accedit ad cor altum, non sufficit Deum diligere in se ipso. Si tamen perfecte diligit eum in proximo, non minus de eius quam de proprio gaudet bono, et tot inuenit causas gaudendi, quot de proximorum successibus occasiones occurrunt congaudendi. Quid hoc pane fortius, ad cuius suauissimum gustum inuidie stimuli  sopiuntur, ire et indignationis estus conquiescunt, edacis tristitie et suspicionum morsus consumuntur? Hunc panem subtractum sibi Propheta deplorabat, cum diceret: Percussus sum ut fenum, et aruit cor meum, quia oblitus sum comedere panem meum . His panibus anima confortata iam in spe glorie filiorum Dei, cum quadam rei certitudine delectatur, non iam fidei aut spei finibus contenta, sed testimonio conscientie confirmata, ut merito possit dicere cum Paulo: Gloria nostra hec est, testimonium conscientie nostre . Hoc autem testimonio spes subnixa minime confundit, maxime cum tale testimonium fulcitur meritis predictorum operum, donis predictarum  uirtutum, premiis predictarum consolationum, quibus Pater misericordiarum et Deus totius consolationis pascit et consolatur filios in omni tribulatione sua. Ipse igitur semper Alpha et Omega sit nostri sermonis, qui initium est et finis uniuersorum, et sine initio et fine permanet in secula seculorum. Amen.



TRACTATUS III. DE TESTIMONIO QUOD S. TRINITAS PERHIBET AMICIS: QUI HIC DISTINGUUNTUR A FILIIS, ET MINISTRIS.

Sumpta occasione ex eo quod filiis Chore psalmus cantici attribuitur, inuenimus in magni Patrisfamilias domo non solum filios esse, sed ministros etiam et amicos: et sicut filiis psalmum cantici, sic ministris psalmum duximus assignandum. Sed et si canticum  psalmi amicis assignauerimus, non erit abs re, cum fuerit huius distinctionis ratio intellecta. Psalmus quippe cantici illis competit, qui ad hoc operantur, ut ad canticum gaudii spiritualis perueniant, timentes illam Apostoli comminationem: Qui non laborat non manducet . Et illud Salomonis: Pigredo immittit soporem; et anima dissoluta esuriet . Sic et canticum psalmi illis uidetur competere, qui de perceptis beneficiis spiritualium gaudiorum gratias exhibentes, quid retribuant Domino aliud non inueniunt, nisi ut calicem salutaris accipiant; et sicut Christi passiones abundant in eis, sic et consolatio per Christum in eis spiritualis abundet.

Hoc specialiter amicorum esse cognoscitur, qui  iam non ex timore pene sicut ministri; nec ex spe paterne hereditatis, sicut filii, sed ex sola caritate, delibuti unctione spiritus, operantur. De his aliqua dicere instituimus; ne eorum qui precipui sunt in ciuitate Domini, et secundi celi locum obtinent testimonium preteriisse non immerito arguamur. In his igitur Pater, uerbum, et Spiritus, testimonium luce clarius ferunt, ut iam reuelata facie Domini gloriam speculentur, transformati in eamdem imaginem a claritate in claritatem, tanquam a Domini spiritu. His Apostoli uerbis manifeste expressum est testimonium Trinitatis, ubi enim ait: A claritate in claritatem , illud uidetur innuere, quod promissum legitur a Domino: uenit hora, cum iam non in prouerbiis loquar uobis; sed  palam de Patre annuntiabo uobis . Quid est enim aliud, Filium palam annuntiare de Patre, quam de claritate uerbi ad Patris claritatem accedere? Unde scriptum est: Nemo nouit Patrem nisi Filius, et cui uoluerit Filius reuelare , sed hanc reuelationem Filius facit per Spiritum, quem mittit nobis a Patre. Unde additur: Tanquam a Domini Spiritu , ut tota Trinitas huius testimonii reuelationem operari in nobis ostendatur. Hoc testimonium aliud esse non arbitror, quam illum Trinitatis aduentum, qui amicis promittitur in hunc modum: Si quis diligit me, sermonem meum seruabit, etc.  Quid tali testimonio firmius, cum Pater adueniens animam infirmam potenter corroborat,  Filius insipientem sapienter illuminat, Spiritus sanctus tepidam uehementer inflammat? Hoc testimonium sibi subtractum deplorabat Propheta, cum diceret: Dereliquit me uirtus mea, et lumen oculorum meorum et ipsum non est mecum ; ad hoc nos inuitare uidetur Sapientia, ubi ait: Disce ubi sit sapientia, ubi uirtus, ubi lumen oculorum, et pax . Amici specialiter est tale testimonium, qui iam rectus stare in amore inuisibilium cum sponso sufficit, et de uoce sponsi inestimabili gaudio concepto, ex familiaritate secretioris affatus certior efficitur, se inter amicos a sponso reputari, secundum illud: uos autem dixi amicos; quia omnia quecunque audiui a Patre meo, nota feci uobis . Recte tales secundum  dixerim celum, nam tertium carissimorum potius esse uidetur. Charissimi autem merito intelliguntur, qui iam exuti a corpore, rapti sunt a Domino, ne malitia mutaret intellectum eorum, aut ne fictio deciperet animam ipsorum : et educti de medio iniquitatum iam feliciter experiuntur, quanta Dei gratia et misericordia sit in sanctos eius, et respectus in electos illius. Talibus dicitur: Inebriamini, karissimi . Ebrietas enim est, quod sentiunt, in comparationem illius oblectationis, qua fruuntur amici. Unde et Paulus, qui inter precipuos reputatus est amicos, cum ad tertium carissimorum celum raptus fuit, uerba se audisse ineffabilia, que homini loqui non licet, protestatur . Mensuram quippe humane sobrietatis, que homo  capere non potest, excedere comprobantur. Unde et Paulus raptum se potius asserit diuina miseratione, quam humana ductum ratione. Huius tertii celi incole testimonio nullo egent, qui nude uniuersa et aperte uident. Eis siquidem fides iam transiit in speciem: nec iam creditur uel speratur, quod in re et ueritate percipitur. In presenti autem uita quandiu per fidem ambulatur, necessarium est etiam amicis testimonium, ubi et ignorantia et dubietas locum habet. Ignorantia autem, testimonii pellitur dilucidatione; dubietas, testium tollitur auctoritate. Habent igitur amici testimonium diuine dilectionis ipsam presentiam Trinitatis. Nam filiorum testimonium uaria sunt Dei dona uirtutum et gratiarum,  que enumerans Apostolus ait: Diuisiones gratiarum sunt: idem autem Deus, qui operatur omnia in omnibus. Alii enim datur sermo sapientie, alii sermo scientie, alii operationes uirtutum, et cetera, que sequuntur .

Ex his Dei donis testimonium a Spiritu sancto accipiunt sue filiationis. Ex his enim arrhis et primitiis spiritus confidenter iam de paterne hereditatis perceptione presumunt. Qui autem tam uaria operatur in filiis, se ipsum unum et eumdem, et in se cetera omnia exhibet amicis; secundum quod eis in Euangelio ab eo promittitur, ubi dicitur: Et manifestabo ei me ipsum . Felix manifestatio, ubi Trinitas in unitate, et unitas in Trinitate cognoscitur; ubi trinus effectus Trinitatis in  una operatione percipitur; et una operatio Trinitatis trini effectus testimonio comprobatur. Hoc testimonio homo subleuatur ad summa, rapitur ad diuina, imo celum ipse, uel quod maius est, Deus et celi Dominus efficitur, secundum illud: Ego dixi, Dii estis . Quid hoc testimonio beatius, quod fit, ut iam in imis nil libeat; sed nec in celis, preter celi Dominum nichil sufficiat, secundum illud Prophete: Quid mihi est in celo; et a te quid uolui super terram?  Tibi dixit cor meum: Exquisiuit te facies mea; faciem tuam, Domine, requiram . Et illud: Unam petii a Domino, hanc requiram . Ecce unum petendo, unum querendo et sitiendo, unus spiritus cum Deo factus Propheta illud feliciter meruit experiri  quod Dominus in Euangelio Patrem pro suis orauit dicens: Ut sicut unum sumus, ita et ipsi in nobis unum sint . Hoc testimonio raptim et alternatim in suo celo reficiuntur amici, quo in suo celo plenissime karissimi satiantur. De qua satietate Propheta Ierusalem celestem alloquens, ait: Qui posuit fines tuos pacem, et adipe frumenti satiat te . Fines siquidem pacem habet, que pacem obtinet sine fine. Nam finis ibi finem non habet, ubi finis eternitas est. Pax igitur superne Ierusalem, quia sine fine est, uicissitudine caret, continuatione gaudet. Econtrario in presente uita, in qua tenetur animus ad prouidendum suo corpori, exterius exire; cum de cura tot necessitatum, uelut de quadam sollicitudinum uia ad se rediit  uix apud se homo quid ei apponat, inuenit. Unde et pulsare importune ad ostium amici compellitur, et uix tandem tres panes accipere uel commodatos meretur. Ubi diligenter aduertendum est, quod commodatio uicissitudinem inducit; quod enim commodatur, ad tempus utendum conceditur, non ad permanendum datur. Continuatio igitur in patria, uicissitudo in uia. Nec ea sola, sed eam comitatur indigentia, quam probat petitio tam instans, importuna. Ad cumulum autem mali additur etiam panum partitio, que trina ipsorum distinctionem, et scissionem probat, et imperfectionem. Superna uero Ierusalem neutrum habere probatur, que adipe frumenti satiatur. Ibi quippe adeps frumenti corticis  prohibet transmutationem, puritatis innuit perfectionem. Satietas indigentiam omnem excludit: ita quod nec satietas parit fastidium, nec ulla indigentia ibi habet locum; sed indigentiam extundit plenitudo; et fastidium totius saporis pellitur delectamento. Sed nec scissura ibi aliqua inuenitur, ubi post septimum presentis uite septenarium ad illam monadem peruenitur, que summe et incommutabiliter una nec transmutationem nec uicissitudinis recipit obumbrationem. Quanto autem ad illud summe unum proximius acceditur, tanto omnis uicissitudo, omnis indigentia, omnis transmutatio alterationis et diuisionis longius remouetur. Hic seruus pulsare, filius petere, et amicus panem suum querere compellitur. Bene autem seruo pulsare  congruit, cui instanter operi manuum incumbere conditio seruitutis indicit, secundum illud Salomonis: Cibaria et uirga et onus asino; panis et disciplina et opus seruo . Filio petere conuenit, orando Patrem, qui indignum iudicat tollere panem filiorum, et mittere canibus. Sed nec petenti filio panem lapidem dare, nec pro pisce serpentem, nec pro ouo porrigere scorpionem consueuit. Scit enim Pater celestis, necessarium esse filio ouum humilitatis, de quo oritur pullus obedientie et subiectionis, ne a scorpio superbie uel uanis promissionibus, uel facie blanda, uel premisse ambitioso apparatu deceptus, uel minis et terroribus, uelut armatis posterioribus fractus superetur Scit etiam necessarium esse ei piscem castitatis  cui frigora et unde tentationis non noceant, ne serpens ille lubricus, cuius fortitudo in lumbis, et uirtus est in umbilico uentris, uenenum carnalis uoluptatis infundat. Sed et pane caritatis scit eum carere non posse, ne uel deficiat uel per auaritiam induratus, arido et duro corde permaneat, quia oblitus est comedere panem suum. Hunc panem amicus querit et inuenit. Nam licet pulsare et petere aliquando et ipse cogatur, querere tamen et inuenire amici est proprium, qui de amore accepta fiducia, occultandum nichil quod querat ab amico confidit. Hoc enim ipse Dominus in amoris argumentum induxit, ubi ait: uos autem dixi amicos, quia omnia quecunque audiui a Patre meo, nota feci uobis . Sed nec ea que audiuit a Patre, sufficit ei nota  facere amico, sed et sui ipsius uisionem promittit, dicens: Diligam eum, et manifestabo ei me ipsum. . Speciale igitur testimonium dilectionis, uisio dilectoris. Et hanc uisionem panem dixerim amicorum, quibus nichil iam sapit, preter dilectum, quibus uiuere Christus est, et mori lucrum. Sed quia hec uisio tripliciter uariatur, etiam hunc panem tripliciter diximus distinguendum.

Primus percipitur et gustatur mentis dilatatione, secundus mentis subleuatione, tertius alienatione. Dilatatio solito latius, quia supra propriam scientiam se extendit, sed humane industrie mensuram non excedit; subleuatio transcendit, a sensibus timor penitus non recedit; alienatione uero  presentium memoria menti excidit, et spiritus humanus quantum in presenti uita fas est, totus in dilectum transit. Sed quia etiam circa inuisibiles et creatas essentias solet humanus animus contemplando dilatari, subleuari, siue etiam alienari; illam solam contemplationem panem dicimus amicorum, qua in amore et cognitione summe et creatricis essentie dilatatur et subleuatur animus supra mensuram proprie conscientie, proprieque industrie; uel etiam supra totius humane nature industrieque modum alienatur. Quod quia solis amicis conceditur, recte ad hoc conuiuium amicus inuitatur, cum dicitur: Surge, propera, amica mea, columba mea, formosa mea, et ueni . Illa, inquam, anima, quam candor castitatis formosam, quam gemitus  humilitatis columbam, quam fecit uehementia caritatis amicam, ut a contemplatione totius uisibilis et inuisibilis creature ad increate et inuisibilis essentie uisionem assurgat et properet, excitatur. Et que iam in illis tribus uirtutibus perfecta est, in solo uirtutum Domino glorietur, non solum edocta per prophetam, sed et cum ipso propheta audiens et intelligens, quoniam Dominus uirtutum ipse est rex glorie. In eo, inquam, solo gloriandum, a quo omne datum optimum, a quo omnia bona data, dona nature; a quo data meliora, carismata gratie; que enumerans Apostolus ait: Alii datur sermo sapientie, alii sermo scientie, etc. , a quo denique data optima, uirtutes scilicet uenturi seculi, quas etiam in presenti seculo gustari ait  Apostolus, eo quod in presenti seculo exercentur in actu, gustantur in affectu, in futuro seculo in solo erunt affectu et interminabili possidebuntur effectu. Eas interim actu feruentissimo exercere studeamus, et affectu degustare ardentissime desideremus, ut licet hic saturari non possimus, esurire saltem et sitire non desistamus. Esuriendo forte et sitiendo facilius quam scrutando uel disputando illius presentiam merebimur, qui satiare in bonis amici desiderium consueuit, et cuius presentia letitia adimplere, et gloria cum apparuerit, amicum nouit signare. Amicum siquidem cui apparet similem sibi reddit; et amatorem, imo imitatorem facit uirtutum, Dominus ipse uirtutum; ut sint saltem similes, qui pares esse non possunt: et sponsa que  sponso nequit equiparari, intuendo et imitando studeat ei saltem assimilari, et fiat adolescentulis forma uirtutum, que iam per amorem desponsari meruit Domino uirtutum. Talis anima non suas, sed dilecti predicat uirtutes; nec iam de se uel in se, sed de dilecto et in dilecto gloriatur dicens: Dilectus meus candidus et rubicundus, electus ex millibus . Ac si dicat: Quidquid candoris habeo, ab eo est qui solus est uere candidus, imo qui uerus est candor; candor, inquam, lucis eterne, qui quos illuminat, non solum candidos reddit actu, sed et lucidos intellectu. Sed que comparatio inter candidum et candorem? Non alia quam que inter illuminationem et lucem, riuulum et fontem.

 Unde et recte dicitur quod uestimentorum eius candorem fullo super terram imitari non possit . Sed etsi rubicunda uideor, non mihi imputetur, sed ei cuius sanguis ornauit genas meas, qui non solum rubet per caritatem, sed et rubor, imo ignis est: ignis ungens, non consumens, qui quos leni attactu lambuerit, ardere et ipsos facit extra per opera pietatis, intus affectu compassionis, uel , flamma deuotionis. Unde etsi candida uobis uideor castitate, si rubicunda caritate; totum me habere sentio et profiteor a dilecto, imo ab electo; quem diligendum elegi ex millibus, imo pre millibus, pre omnibus scilicet, que numero complectuntur. Ipse enim supra numerum est, omnia creans in numero, pondere, et mensura:  sue autem sapientie non est numerus, et magnitudinis eius non est finis. Hunc elegi, hunc dilexi, et uenerunt mihi omnia bona pariter cum eo, imo ab eo . Ab eo mihi lilium castitatis, ab eo rosa caritatis, ab eo mihi uiola humilitatis. Tales flores mihi hortus ipse produxit, ipse mihi hortulanus decerpsit, legendos et eligendos ostendit. Primo autem uiolam docuit eligendam, primam eligens eam et ipse, ut sicut in ruina hominis prima fuerat superbia, ita in reparatione humilitas esset prima.

Ad salutem igitur hominum humilitatem eligens, merito a paucitate electorum humilis iehsu super numerositatem reproborum est electus. Electus ad imitandum, electus ad innitendum, electus ad diligendum. Ad diligendum factus est nobis sapientia, ad  imitandum factus est iustitia, sanctificatio et redemptio ad innitendum. Sapientia in predicatione, iustitia in conuersatione, sanctificatio et redemptio in passione. Ad imitandum factus est uia, ueritas ad innitendum, quia, iuxta Salomonem, non est innitendum mendacio ; ad diligendum uita; quoniam qui eum non diligit, manet in morte . Imitandum se omnibus prebuit per humilitatem, fulcimentum se quibusdam prebuit ad castitatem, dicens: Sunt eunuchi, qui se castrauerunt propter regnum celorum: qui potest capere, capiat . Ac si dicat: Qui non potest, confidat de me, et poterit per me quod non potest per se. Nemo enim potest esse continens, nisi Deus det . Diligendum se pre omnibus docuit dicens:  Qui diligit patrem suum aut matrem plusquam me, non est me dignus . Et illud: Diliges Dominum Deum tuum ex toto corde tuo, et ex tota mente tua, et ex totis uiribus tuis . In primo est dolor, in secundo labor, in tertio quies et finis laboris. Dolor confundit, labor affligit, amor innouat et immutat, et omnes preteritos labores in obliuionem adducit. Dolor siquidem confundit, quia cum primo anima ad imitandum Christi humilitatem per paupertatem, per patientiam, per obedientiam se accingit, uel nature infirmitate, uel nature uitio, uel praue consuetudinis usu prepedita, sepius ad iam abdicata etiam inuita relabitur. Unde et ad seipsam conturbata dolens et confusa cum Apostolo cogitur exclamare: Miser ego homo, quis me  liberabit de corpore mortis huius?  uerumtamen dolor talis mortem non operatur, sed potius spem salutis inducit, spem que non confundit, quia non mentitur ueritas, que dicit: Tristitia uestra uertetur in gaudium . Labor etiam affligit, quia cum diffisa de se soli dilecto inniti ceperit anima, iam proprie infirmitatis oblita, supra humanam uirtutem carnem affligere incipit, sciens quod carnis mortificatio uiuificationem spiritus operatur, secundum illud dictum Apostoli: Mortificatos quidem carne, uiuificatos autem spiritu . Denique quod amor innouet, et laborum sit finis quies, et remuneratio, amicus nouit, qui hanc tranquillitatis letitiam experiri consueuit. In hoc igitur portu amicus  constitutus noua semper amici testimonia querit, eis cum Propheta delectatus plusquam omnibus diuitiis . Unde etiam non confunditur, cum in conspectu spiritualium regum de his testimoniis fieri contingit sermonem. Amicus, inquam, de testimoniis Dei sine confusione loqui potest quem propria experientia ea que loquitur edocet, nec uita nec conscientia loquentem remordet. Hinc testimonia Dei credibilia facta sunt nimis; adeo ut alterius testimonio iam de se non credat, nec suo quidem, dicens cum Apostolo: Nihil mihi conscius sum, sed non in hoc iustificatus sum. Qui autem iudicat me, Dominus est . Sed nec ipsius Domini testimoniis omnibus se credit, sciens Dominum aliquos aliquando commendare propter alios, non propter  seipsos. Unde et quibusdam, quibus datus est sermo sapientie ad utilitatem, dicturis in finem: Nonne in nomine tuo prophetauimus, et in nomine tuo uirtutes multas fecimus, responsurum se dicit: Amen dico uobis, nescio uos . Siue igitur detur amico sermo sapientie, siue sermo scientie, siue prophetia, siue genera linguarum, si reuelentur mysteria omnia, si detur etiam fides, que montes transferat, quomodocunque amicus amico arridere uideatur, non se talibus omnibus testimoniis credit, nisi testimonium sentiat caritatis.

Hoc solum testimonium uox sponsi est, propter quam gaudio gaudet amicus, qui etsi ad uocem magistri, ad uocem domini, ad uocem fratris, ad uocem patris gaudeat, gaudio tamen gaudet specialiter  ad uocem sponsi. Ut pater enim monet, ut dominus comminatur et terret, ut magister docet, ut frater congaudet, sicut sponsus coheret. Ut frater complexatur, ut sponsus counitur, in utroque suauitas, in utroque dilectio, sed inter fratrem et sororem germanior, inter sponsum et sponsam ardentior. Ibi copula nature, hic gratie. Et nature quidem conformior, sed suauior et potentior est gratie, ita ut relictis homo patre et matre adhereat sponse sue. Inter fratrem et sororem complexus est unanimitatis, unum uelle et unum nolle faciens inter duos, inter sponsum et sponsam coherentia mutue permistionis, per quam sponsa liquefacta tota transit in sponsum, et in eamdem imaginem transformatur,  ut sicut in carnali copula iam non sunt duo, sed una caro, ita in spirituali iam non duo, sed unus spiritus sint. Quam unitatem non unus tantum facit consensus gemine uoluntatis, sed una perfruitio et unus effectus gemine dilectionis. Licet enim leua fratris sub capite sit sororis, et eamdem eius dextera complexetur, non tamen ad singularem sponsi gratiam nisi sponsa assurgit, nec gaudio gaudet ad uocem sponsi, nisi uel sponsa, uel amicus sponsi; sed nec amicus semper. Non enim gaudium gaudii est ei, cum uox sponsi ad eum dirigitur propter sponsam; sed tunc solum gaudio gaudet; cum ad eum dirigitur, sicut ad propriam sponsam. Amicus enim est, cum sponse procurat profectus; sponsa, cum soli sponso uacans, omnes suos colligit et in  sponsum tendit affectus, illud unum desiderans, illud unum in sponso requirens, ut ostendat ei seipsum.

Hec de testimoniis diuinis dicenda credidi, antequam ad fundamentorum tractatum accederem, ut ex talibus testimoniis facile quisque cognoscat, quem uel statum habeat, uel gradum teneat in ciuitate Domini uirtutum. Quod si inter ministros se inuenit, studeat inter filios computari: nam etiam de lapidibus potens est Dominus Abrahe filios suscitare . Si autem ad filiorum se gradum peruenisse, per Spiritum clamantem, Abba Pater , cognoscit, etiam ad amicorum ascendere prerogatiuam contendat, ut sic supra firmam petram fundatus, soliditatem fundamentorum ciuitatis potius in seipso quam in nostris apicibus legat. Non enim amicos  qui magistram habent unctionem docere intendimus, qui utinam uel ministris tale aliquid ministrare possimus, ut uel ministrorum nomine in ciuitate Domini digni simus. Ad ipsam igitur ciuitatem iam propius accedentes, non tam fundamenta locare, quam ab ipso Domino uirtutum locata perscrutari diligentius studeamus. Ipse autem semper Alpha et Omega sit nostri sermonis, qui uniuersorum initium est et finis, et sine initio et fine permanet in secula seculorum.



TRACTATUS Iu. DE FUNDAMENTO CIuITATIS DEI.

Fundamenta eius in montibus sanctis . Multi reges et prophete uoluerunt uidere que nos uidemus, et non uiderunt, et audire que nos audimus  et non audierunt . Quidam autem concupierunt uidere, sicut dicit Dominus de Abraham: uiderunt et gauisi sunt. Ex his Dauid fuisse credendus est, qui de seipso protestatur in Psalmo dicens: Sicut audiuimus, sic uidimus in ciuitate Dei nostri, Deus fundauit eam in eternum . Unde uolens ea que uiderat in eadem ciuitate presentibus et futuris fideliter communicare, eam ab ipso fundamento incipit describere dicens: Fundamenta eius in montibus sanctis. Eius, dicit, quam uidebat in spiritu interius, ad differentiam illius que palam uidetur exterius. Due enim sunt ciuitates, una Dei, altera diaboli: una spiritualis, altera carnalis. Utriusque fundamenta in montibus. Carnalis ciuitatis fundamenta in montibus Gelbe, ubi nec ros nec  pluuia in montibus aquilonis; spiritalis in sanctis, in calidis montibus, ubi ros Hermon, ubi mandauit Dominus benedictionem et uitam. Insita est ciuitas que uergit ad austrum, quo flante fluunt aromata illius. De his legitur in Isaia propheta: Erit in nouissimis diebus preparatus mons domus Domini in uertice montium, et eleuabitur super colles, et fluent ad eum omnes gentes . Querendum est sollicitius quis sit hic mons, et in quorum montium uertice preparatus. Mons iste Christus est, mons Dei, mons pinguis. Patriarche et prophete montes sunt preparatorii huius montis. Sed et colles super eosdem montes monti huic sunt collaterales, supra quos mons iste iam incomparabiliter cernitur eleuatus.  Hos merito dixerim Mariam et Ioseph, quos quanto ei coniunctiores, tanto fuisse constat eminentiores. Libet intueri quamdam quasi ciuitatem nouam recentemque fundatam in una domo, Mariam et Ioseph, et infantem positum in presepio. Nunquid non hi uidentur iam tibi dicere: Montes excelsi ceruis  preparamur: filii Dei sumus, sed nondum apparet quid erimus? Apparent fundamenta, nondum turres et menia. Sed quia potissima pars cuiusque rei principium esse solet, scrutanda sunt diligentius fundamenta, quia ex eis forte melius cognoscetur quanta surgere debeat edificiorum structura. Sane in paruulo Iesu fundamenta uideo humilitatis, in Maria castitatis, in Ioseph nutritio et procuratore eorum perfectionem inuenio caritatis.  Hec sunt Domini uirtutum ciuitatis pretiosissima fundamenta, et firmissima; super que omnis edificatio constructa crescit in templum sanctum in Domino. Licet autem prelati ter dicantur fundamenta, unum tamen est fundamentum Christus, de cuius plenitudine omnes accipiunt, et que diuisim alii habent per gratiam, ipse totaliter obtinet per naturam. Ipse enim qui homo natus in terris fundamentum factus est et forma humilitatis, ipse in celis in sua diuinitate consistens angelis lumen est et pabulum ueritatis. Ipse qui non solum in se, sed et in matre formam pretendit castitatis, ipse in sua natura eternitas est incommutabilis. Ipse cuius benignitas et humanitas nobis est in natiuitate exhibita, et primo ei a Ioseph deuotissime redhibita, ipse  est eterna ac uera caritas, chara et uera eternitas, eterna et chara ueritas. O Domine, quanta fuit illa caritas ut per humilitatem fundamentum fieres in ciuitate hominum, qui per caritatem confirmasti ordines angelorum. Quanta est uirtus istius fundamenti, que de ueritate humilitatis per uehiculum caritatis transfert hominem ad requiem eternitatis! Ecce quantum per fundamenti meritum excrescit omnis edificatio constructa super ipsum.

Sic sic de spiritu timoris peruenitur ad spiritum sapientie, sic lapis abscissus sine manibus, id est non humana opera uel industria, sed sola diuina gratia timor Domini homini inspiratus statuam superbie et uanitatis comminuit et euertit, et in montem perfectionis excrescit. Quanto enim crescit humilitas,  tanto amplius deficit uanitas, et euertitur statua Babylonis, statua Babylonice ciuitatis. Habet namque et ipsa sua fundamenta nostre ciuitatis fundamentis opposita. Nam sicut initium sapientie timor Domini, sic initium omnis peccati superbia; pena uero superbie luxuria et auaritia. Iuste enim totum amittit, quisquis extra suum bonum uolens in aliquo delectari, partem a toto quantum in se est, precidit, cum quodlibet bonum minus in se, quam in suo toto sit. Per superbiam igitur homo bonum suum quod factus est deserens, per luxuriam seipsum rebellem et contrarium experitur, per auaritiam cetera uel fugientia cum labor insequitur, uel insecuta cum timore et anxietate tuetur.  Per superbiam Deo, per luxuriam sibi, per auaritiam proximo aduersatur.

Hec sunt fundamenta ciuitatis terrene, que in ipso paradiso, in protoplastis et serpente uelut in quibusdam terrenis montibus iacta reperiuntur. In serpente notatur superbia, ubi ad amorem proprie excellentie prouocat dicens: Eritis sicut Dii, scientes bonum et malum . In muliere uoluptas carnalis concupiscentie deprehenditur, ubi legitur: uidens quod pulchrum esset lignum uisu, et ad uescendum suaue, tulit de fructu eius, et comedit . Auaritia specialiter in Adam demonstratur, ubi ad operandum terram, etiam in uultus sui sudore condemnatur. Ecce hec in radice occulte latuerunt, sed late nimis et potenter in ramis postea pullularunt.  Inde in Cain fratricidium ex superbia: per quam gratiam et gloriam minori se natu a Deo exhibitam odiendo inuidit. Inde in eodem uagatio ex carnis concupiscentia, quia hominem, quem luxuria sibi subiecerit, secundum Salomonem garrulum et uagum ac quietis impatientem facit, et ita ut nec in domo ualeat consistere pedibus suis, sed nunc foris, nunc in plateis, nunc iuxta angulos insidietur. Tandem profugum auaritia reddit, quia auarus dum omnem hominem suspectum habet, de nullo iam secure confidit; omnes timendo et declinando quodammodo fugit. Ecce patet, quantum perniciosa hec fundamenta in ciuitate terrena profecerint, tantum procul dubio, ut nec etiam potuerint aboleri. Non longe enim post diluuium Chus filius Cham genuit  Nemrod, qui cepit potens esse in terra: a quo exiuit prouerbium: Quasi Nemrod robustus uenator coram Domino . Huius regni principium Babylon, ubi propter turrim superbie confusum est labium uniuerse terre. Merito autem peccatum superbie punitum est in sermone, quia precipue in uerbis superbia deprehenditur, secundum illud Iacobi: Lingua modicum membrum magna exaltat; et modicus ignis magnam incendit siluam . Sed neque hac tanta pena homines corrigi potuerunt: quinimo superbie addentes luxuriam, igne et sulphure in Sodomis terribiliter perierunt. Tandem uero in fine tertie etatis tertia etiam pestis, scilicet auaritia, plagis illis famosissimis apud Aegyptum, pecorum et iumentorum morte, frugum et arborum uastatione  punita, sed minime sanata est.

uidens igitur Dominus tres iam elapsas esse etates, primam deletam, secundam debilitatam, tertiam flagellatam, nullam adhuc correctam, sed omnem cogitationem eorum in malum intentam esse omni tempore, non sicut prius ait: Penitet me fecisse hominem, delebo hominem quem creaui, a facie terre , sed reparabo, inquit, hominem quem creaui, requiram drachmam quam perdidi, ouem que periit ad gregem reportabo. Sed quia primus homo de terra terrenus, facile ad terrena confluxit, oportuit secundum de celo celestem fieri, qui quod uidit et audiuit attestando, homines faceret celestes, et celestia sapientes. uolens igitur Deus mysterium  propositi sui, quod secundum Apostolum absconditum fuerat a seculis et generationibus, sanctis suis tempore sibi placito reuelare, cum ciuitatem celestem in terris constructurus quarta iam succedente etate: que necessaria erant huic operi incepit preparare. Debuit autem sapientia Dei, quod postea dictura erat per Salomonem, in sua edificatione seruare: Prepara scilicet foris opus tuum, et diligenter exerce agrum tuum, ut postea edifices domum tuam . Foris igitur, id est in Aegypto opus suum preparauit, et de Aegypto per mare Rubrum miraculose transtulit in desertum, ubi multis tunsionibus lapides ipsos probans, et ex magna parte reprobans, quosdam quos dignos reperit, suo operi coaptauit. Ipsi sunt quos Ioannes ex omni tribu filiorum  Isrel signatos uidit, sed alii signati sunt ad regni constitutionem, sicut tribus Iuda; alii ad sacerdotii informationem, ut tribus Leui; alii ad ciuitatis preparationem, sicut cetere tribus. In his igitur Deus quasi quoddam pulcherrimum carmen ex quibusdam uelut antithetis constituit, non sermonis pulchritudinem querens, contraria contrariis opponendo, sed quadam non uerborum sed rerum eloquentia contrariorum oppositione sue ciuitatis pulchritudinem componens. Primum siquidem sacerdotalem et iudicialem instituit potestatem, ut per utramque populus erudiretur et cogeretur ad humilitatis subiectionem. Per sacerdotalem namque potestatem docebatur Deo esse subditus, per iudicialem siue regalem homo homini cogebatur fieri subiectus.  Potestas sacerdotalis de cathedra regalis doctrine comminando, eum ad Dei reuerentiam incitabat. Iudicialis de tribunali, siue regia de throno terribiliter intonans tumorem et contumaciam populi tam prudenter quam fortiter comprimebat. Sed sicut populus ad spontaneam humilitatem per quedam iam integumenta induebatur et erudiebatur in deserto, quia ad coactam satis fuerat prius exercitatus in Aegypto, sic in sacerdotalis dignitatis officio castitatis uirtus quibusdam iam adumbrabatur figuris, et manifestis commendabatur preceptis. Tunc enim primo diuinum mandatum de castitate insonuit dicens: Pontifex super cuius caput fusum est unctionis oleum, uirginem ducet uxorem; uiduam et repudiatam,  et sordidam atque meretricem non accipiet, sed puellam de populo suo . Et generaliter de sacerdotibus: Sancti erunt Deo suo, et non polluent nomen eius. Incensum enim Domini, et panes Dei sui offerunt, et ideo sancti erunt . In eo quippe iam commendabatur uirginitas, quod tantum uirginem summus sacerdos ducere iubebatur; et que uirgo non esset, ei uelut sordida negabatur. In eo autem iam castitas indicebatur, quod summus sacerdos etsi non penitus ab uxore, a corrupta tamen arcebatur, et quod ab ipsa uxore abstinere, etsi non semper, certis tamen temporibus iubebatur; et cum in uestimentis pontificalibus, in fulgore auri, in splendore gemmarum, in multimoda colorum uarietate cetere sint figurate uirtutes, specialiter tamen  castitatis candor in byssi est expressus nitore, qui et inter cetera uidetur enitere.

Iam uero in iudiciali siue regia potestate quid magis quam caritas refulgebat, cuius officii erat, ius suum cuique reddere uel seruare, seditiones populi uel comprimere uel sedare, populum ab hostium impetu defensare, ad bella primum procedere, et seipsum pro populo morti exponere. Sic Moyses primus illius populi dux et iudex, mitissimus omnium legitur exstitisse. Et uere mitis, quia cum a populo sepius fere fuerit lapidatus, tanta tamen populi caritate flagrabat, ut cum ei a Domino diceretur: Dimitte me, ut irascar populo huic, et faciam te in gentem magnam, responderit: Si non dimittis eis, dele me de libro quem scripsisti . Alibi quoque,  cum populum sibi assistentem, quasi sui oblitus, a mane usque ad uesperam iudicaret, quod ex nimia caritate populi faciebat, ex eadem caritate consulenti sibi Iethro et dicenti: Stulto labore consumeris, tu et populus qui tecum est: ultra uires tuas est negotium, solus illud non poteris sustinere. Esto tu populo in his que pertinent ad Deum; elige autem de omni plebe uiros potentes et timentes Deum, in quibus sit ueritas et qui oderint auaritiam; et constitue eos iudices populi , humiliter acquieuit. Charitas enim que ante suadebat pro populo occupatione fatigari, eidem postea persuasit, utilius esse populo, per plures citius et facilius expediri. Et bene Moyses, qui ex aqua dicitur, caritatem, Aaron, qui mons fortitudinis dicitur, castitatem designat.  Charitas enim per illum diffunditur, de quo scriptum est: Qui credit in me, flumina de uentre eius fluent aque uiue : quod testatur euangelista dictum de Spiritu, quem accepturi erant credentes. Mons autem est fortitudinis, qui uirtute preeminet castitatis. Unde scriptum est: Super montem excelsum ascende, tu qui euangelizas Sion . Populus quoque qui fame et siti et omnimoda angustia aut uastitate eremi ad humilitatis subiectionem prouocabatur, merito Iudeorum, siue Iudeus dicitur, quod confitens interpretatur. Sic sic a Moyse usque ad Dauid et a Dauid usque ad transmigrationem Babylonis, a transmigratione usque ad Christum, non defuerunt in populo illo uiri uirtutum,  qui uirtutes predictas uel signis prefigurauerunt, uel uerbis prenuntiauerunt, uel suis docuerunt exemplis: quos si omnes enumerare uellemus, citius deficeret tempus, quam copia. Exstant libri Iudicum, Regum, Paralipomenon, Daniel, Iudith, Esther, Machabeorum: quos si quis recensere uoluerit, talibus plenos reperiet. Sic illis tribus etatibus ceteris que precesserant, uelut quadam infantia, pueritia, seu adolescentia, iam elapsis, et quasi obliuioni traditis, humano genere iam multiplicato, et roborato, ac capace rationis effecto, uidens Deus plenitudinem temporis propinquare, quando missurus erat Filium suum in similitudinem carnis peccati, tales montes, quales iam diximus, uoluit preparare, super quos in nouissimis diebus mons domus Domini  pararetur, ut super illum montem ciuitas de qua loquimur, fundaretur. Necesse enim erat, longe ante quelibet tanto opere necessaria preparare, ut cum ueniret ipsius conditor ciuitatis, omnia in promptu haberentur, et iactis fundamentis structura tota sine tarditate aliqua incrementum acciperet, et absque difficultate citius reciperet consummationem: sicque factum est. Nam cum ipsius ciuitatis necdum fundamenta transcenderimus, imo nec ipsa adhuc plene iecerimus: in ipsis tamen fundamentis tanta iam comparet perfectionis plenitudo, ut nichil ipsi ciuitati deesse posse uideatur ad firmitatem, nichil ad decorem, nichil omnino ad commoditatem.

Hec enim precipue attendi et considerari solent in omni ciuitatis constructione, et in omni constructura,  a uolentibus inhabitare requiri, et a transeuntibus commendari, scilicet quam commoda sit ad utilitatem, quam decora ad iucunditatem, quam munita ad defensionem. Que quidem si in ciuitate Domini uirtutum spiritualiter attendantur, quid inueniri potest fortius caritate? De ipsa quippe dicitur in Cantico canticorum: Fortis est ut mors dilectio, dura sicut infernus emulatio. Et aque multe non potuerunt exstinguere caritatem, nec flumina obruent illam . Unde et Paulus certum se asserebat, quod neque mors, neque uita, neque instantia, neque futura, neque angeli, neque creatura alia posset eum separare a caritate Christi. Ecce quam fortis, quam stabilis, imo quam eterna: que, siue prophetie euacuabuntur, siue scientia  destruetur, ipsa non solum non excidit, sed consummatur. Ipsa quippe huius ciuitatis initium est et finis; et que in natiuitate Christi ciuitatis Christi inuenitur fundamentum, ipsa in Pentecoste eiusdem ciuitatis efficitur complementum. Quid uero pulchrius castitate, que in carne preter carnem uiuentes homines celestes facit, et eos qui per luxuriam aliquando iumentis insipientibus comparati computruerant in stercore suo, angelis Dei in celis similes facit, ubi iuxta Euangelium, neque nubent, neque nubuntur? Denique castitatis incorruptio sicut in libro Sapientie legitur, facit hominem proximum Deo, et participem sapientie, que candor est lucis eterne, speculum sine macula, et emanatio claritatis  omnipotentis Dei sincera, in quam nichil inquinatum incurrit. Merito proinde pulchra a Spiritu sancto describitur sponsa, que casta est corpore; pulchra autem replicatur, que casta est et corde, ubi legitur: Ecce tu pulchra es, amica mea, ecce tu pulchra, oculi tui columbarum . Et bene, ubi castitatis pulchritudo laudatur, oculi specialiter commendantur, quia corruptio prima sit castitatis in aspectu. Unde et Dominus euangelicam castitatis perfectionem Apostolis tradens, dicebat: Audistis, quia dictum est antiquis: Non mechaberis. Ego autem dico uobis, quia omnis qui uiderit mulierem ad concupiscendum eam, iam mechatus est eam in corde suo . Oculi siquidem columbini non ad concupiscendum, non ad nocendum aperiuntur: sed  Spiritu sancto illuminati et reuelati, assimilantur columbis super riuos aquarum, que lacte sunt lote, et resident iuxta fluenta plenitudinis. Talis etiam pulchritudo in apostolis commendatur in Isaia propheta, ubi legitur: Qui sunt isti, qui ut nubes uolant, et quasi columbe ad fenestras suas?  Et apud Ieremiam: Candidiores niue Nazarei eius, nitidiores lacte, rubicundiores ebore antiquo. O quantus est in oculis columbe decor, quam Scriptura tanta laude prosequitur, imo que a Spiritu sancto tam mire remuneratur. Ecce enim in niue candor gratie celestis, in lacte nitor industrie gratie cooperantis, in ebore autem apparet rubor et perseuerantia uerecundie naturalis. Nix que desursum uenit, purum habet candorem. Lac carni non assimilatur, de qua  quamdam feculentiam trahens, plus ad terrenum nitorem, quam ad candorem celestem accedit. In terra enim quedam que naturaliter albent, industria artificis plus renitent, ut argentum per aurificem, uestis per fullonem. Unde et uestimenta Domini candida fuisse dicuntur sicut nix , qualia fullo non potest candida facere super terram. Ecce hic in niuis candore et fullonis operatione manifeste exprimitur candor gratie et nitor industrie, que si uicissim sibi cooperentur, ut quantum gratia adiuuat industriam, tantum industria respondeat gratie ad incredibilem cito pertingitur uenustatis decorem.

Quod si istis etiam nature bonum accesserit, nichil iam ad perfectionem deesse uidetur, ut nec robur  eburnei ossis, nec rubor pudoris, nec perseuerantia uel grauitas desit antiquitatis. His de firmitate et decore ciuitatis Domini uirtutum breuiter prelibatis, ad considerandam iam eiusdem commoditatem accedamus; quam in ciuitate hominum homines hodie plus attendunt, libentius commoditatis utilitate etiam sine ceteris quam eis sine commoditate contenti. Quid autem humilitate commodius, ad quam nos Dominus uelut laborantes ad requiem, uelut oneratos et pressos ad leuamen, uelut captiuos et subiugatos ad sui iugi libertatem inuitat dicens: uenite ad me omnes qui laboratis et onerati estis, et ego reficiam uos: tollite iugum meum super uos, et discite a me, quia mitis sum et humilis corde, et inuenietis  requiem animabus uestris?  Humilitas enim uelut quedam compendiosa commoditas semite, per quam deuitatur obliquitas publice strate, facile perducit ad requiem, cito peruenit ad quietem. Quid enim quietius, quam ex intima cordis humilitate uelle potius uinci quam uincere; ferre iniurias quam inferre, preferre diuitiis paupertatem, glorie ignominiam, quieti et deliciis carnis spineam dolorum et passionum coronam? Ecce quanta in humilitate commoditas, quanta suauitatis iucunditas, per quam facillime praua mutantur in directa, et aspera in uias planas . Hec de ciuitatis peregrinantis fundamentis dicta ad presens possunt sufficere, ut ex his quilibet uestrum manifeste coniicere ualeat, si in ea sit ciuis ascriptus, si huius  ciuitatis sit municeps; quantum etiam in ipsa ciuitate profecerit, si predicta fundamenta in se iam iacta experiatur, siue iam sentiat altius excreuisse. Quo enim pacto ad ipsam ciuitatem spectare se reputat, qui necdum pro peccatis suis confunditur et humiliatur, necdum ad penitentie lamenta non solum recurrere non disponit, sed insuper peccata peccatis accumulat, gloriatur cum male fecerit, et exsultat in rebus pessimis?  Quomodo, inquam, ciuitatis Domini ciuis esse uel credi uel dici potest; qui nec propositum quidem castitatis, nec uel primam radicem caritatis, que est timor Domini adhuc attingere meruit? O quam uerum, sed et quam miraculosum hodie illum sermonem Domini experimur: Multi uocati, pauci uero electi!  O quam metuendum est nobis, ne potius de multitudine simus palearum, quam de paucitate granorum; ne potius simus de illis, de quibus legitur: Inter multos erant mecum , quam de quibus dicitur: In populo graui laudabo te! . Scrutemur igitur uias nostras et studia nostra, et indagatione sollicita perquiramus predictarum ciuitatum ad quam pertinemus; ad ciuitatem Domini, an diaboli; ad ciuitatem spiritualium, an ad ciuitatem carnalium; ad ciuitatem, ad quam uia lata et spatiosa peruenitur, an ad quam angusta uia attingitur, per quam pauci ingrediuntur . Illa siquidem, sicut legitur, est clamoris plena, urbs frequens, ciuitas exsultans, sordibus nobilis, grandis interitu, ciuitas sanguinum, cuius futura est  grandis pira. De hac legitur: Oculi tui uidebunt Ierusalem habitationem opulentam, tabernaculum quod nequaquam transferri poterit, nec auferentur claui eius in sempiternum. Omnes funiculi eius non rumpentur; quia solummodo ibi magnificus Dominus Deus noster, locus fluuiorum, riui latissimi et patentes: non transibit per eam nauis remigum, neque trieris magna transgredietur eam. Dominus enim iudex noster, Dominus legiler noster, Dominus rex noster, ipse saluabit nos. Legati sunt funiculi tui, sed non preualebunt. Sic erit malus tuus, ut dilatare signum nequeas . Quem non delectent tante promissiones? Quis tantorum gaudiorum particeps esse non concupiscat? Quis in ciuitate tam opulenta tam stabili, tam libera, tam irrigua, tam spatiosa, tam  iustitie plena, tam salutifera, tam nominata, ciuis ascribi toto desiderio non festinet; nec solum ciuis, sed magis ciuitas ipsa quilibet nostrum fieri toto cordis affectu requirat?

Quod si forte alicui arduum nimis et difficile uideatur, si fundamenta que proposuimus adipisci se posse desperet, et in uertice montium collocari, saltem ad montes preparatorios appropinquet, ut paulatim mons preparatorius ipse efficiatur. Montes siquidem preparatorios eosdem hodie in plebibus Christianorum esse, quos in populo Iudeorum fuisse antiquitus estimamus. Ille namque populus ab ascensu montis Sinai arcebatur, ad radices autem montis accedere, et terminos a Moyse constitutos  tangere permittebatur. Quid aliud in hoc prefiguratum credimus, nisi quod a propheta postea prenuntiatum, et hodie in Christianorum plebibus cernimus adimpletum? Erit, inquit propheta, preparatus mons domus Domini in uertice montium . In his uerbis manifeste uidetur esse distinctum, quod a Moyse fuerat presignatum, ut mons in uertice montium positus esse intelligatur, ad quem uulgus ascendere non sufficiat; ad montes autem, in quorum situs est uertice accedere ei liceat, et ipsi sint termini, quos transgredi non presumat. Montes hos inferiores ciuitatis in superiori monte edificande preparatorios non incongrue, ut arbitror, interpretamur fidem, signum fidei, et reuerentiam signi. Hec in Abraham patre fidei precessisse Apostolus expressim  asserit, dicens: Credidit Abraham Deo, et reputatum est ei ad iustitiam, et accepit signum circumcisionis, ut sit pater omnium credentium . Recte credentium patrem Abraham dicit Apostolus, in quo ea spiritualiter precesserunt, que secuturis necessaria erant ad preparationem salutis. Ei siquidem in signum sue fidei tradita est circumcisio, et a tota progenie sua cum tanta reuerentia et ueneratione suscepta, ut quam Christiani per baptismum, eam et Iudei per circumcisionem salutem exspectarent. Sed neque reuerentia signi sine eius susceptione, nec signi susceptio sine fide Iudeis profuit ad salutem. Nec Christianis baptismi ueneratio absque eius perceptione, nec sacramenti perceptio sine fide, suam uel aliorum hodie salutem operatur. Bene  igitur hec tria salutis preparatoria dicimus: que, licet bene operandi tempora non habentibus sufficiant ad salutem, habentibus tamen et bene operari nolentibus solam spem potius afferunt, quam conferant rem salutis. Ubi enim ista precesserint, iam uelut quedam preparatorii montes apparent, quibus superedificari debeat ciuitas Domini uirtutum, et fundamenta que apposuimus, in eis ualeant collocari. Quamdam enim uidentur habere conuenientiam cum his montibus predicta fundamenta, ut castitati fides, suceptio sacramenti humilitati, Christi reuerentie deuotio sacramenti respondere non incongrue uideantur. Pene igitur etiam isti montes fundamenta dici possunt, sicut illa; sed hec prima et inferiora, illa superiora et altiora sunt fundamenta:  hec incipientium, illa proficientium; hec communia bonis et malis, illa specialia solis bonis. Super hec qui edificant ligna, fenum, stipulam, ignem timere possunt tanto ardentiorem, quanto a fundamento longius recesserint; tanto autem tolerabiliorem, quanto ad fidei fundamentum per penitentiam propius accedendo redierint. Hec pro illis dicta sint, qui ciuitate modica Segor contenti, montis ardua non conscendunt; et cum populo Iudeorum terminos a Moyse constitutos, transire non contendunt. Ad eos igitur qui predictis fundamentis aurum, argentum, lapides pretiosos superedificare nituntur, stylum uertentes, transgressis iam fundamentis muros et portas ipsius ciuitatis sollicita indagatione  perscrutemur. Ad hoc enim finis uersiculi, quem apposuimus, nos inuitat, ubi predictis subinfertur: Diligit Dominus portas Sion super omnia tabernacula Iacob . Hec autem sub alio sermone, quantum nobis Dominus dederit, differemus. Ipse autem semper Alpha et Omega sit nostri sermonis, qui uniuersorum est initium et finis, et sine initio et fine permanet in secula seculorum. Amen.



TRACTATUS u. DE PORTIS CIuITATIS DEI.

uolens propheta Dauid, que in ciuitate Domini uirtutum uiderat, presentibus et futuris sine tabescente inuidia communicare, commendatis fundamentis ipsius ciuitatis, ad describendas portas et  exponendum nomen eius se transfert, ut ex his que prima fronte etiam extra positis apparent, quanta sint et quam iucunda, que intus sunt, manifestius cognoscatur. uerum primo loco dignum admiratione uidetur, cum Propheta ciuitatis gloriam descripturus, nec portas, nec nomen, nec populum, nec principes, nec ipsa eius fundamenta tacuerit, cur de muris nec mentionem quidem fecisse inueniatur. Sed facilis est ad ista responsio; Prophetam minime muros preteriisse, quorum fundamenta et portas tam studiose uoluit commendare. Ubi enim tam pretiosum sternitur fundamentum, pretiosissima speratur debere consurgere structura murorum. Prius igitur quam ad ciuitatis portas accedamus, quid de muris ipsius alius propheta dixerit, audiamus:  Urbs, inquit prophetarum eximius Isaias, fortitudinis nostre Sion Saluator, ponetur in ea murus et antemurale . Quem alibi lapidem pretiosum in fundamento fundatum dicit, hic murum et antemurale eiusdem ciuitatis proponit. Ipse siquidem, qui est Alpha et Omega principium et finis ciuitatis sue dedit uel fuit initium, et daturus est complementum. Ipse qui uoluit esse caput corporis et fundamentum ciuitatis, ipse et in corpore distinxit et ordinauit membra, et in ciuitate uaria munitionum et officiorum disposuit genera. Sicut enim in uno corpore multa sunt membra, omnia autem membra non eumdem actum habent; et sicut in ipsis membris quedam sunt honestiora, quedam infirmiora, quibus et abundantiorem honorem circumdamus,  ita in una Domini ciuitate uaria sunt municipia, diuersa et ministeria, cum tamen unus sit Dominus, una fides, unum baptisma , unus spiritus, diuisiones gratiarum et administrationum et operationum multe. Ipse enim Spiritus diuidens singulis, prout uult , alios quidem dedit apostolos, alios prophetas, alios euangelistas, alios autem pastores et doctores, ad consummationem sanctorum, in opus ministerii, in edificationem corporis Christi , quod est ciuitas ipsa, de qua loquimur. Sicut autem unus spiritus diuersa in uno corpore membra uiuificat, et uiuificando compaginat; et, sicut uno cemento multi lapides in uno conglutinantur muro, ita in  ciuitate Christi uniuerse ipsius ciuitatis partes uno Christi Spiritu reguntur et muniuntur. Ipse enim qui in propria persona uoluit sue ciuitatis fieri fundamentum, ipse non solum in se, sed etiam in quibusdam membris suis uoluit murus esse, in quibusdam antemurale; quedam uelut turres firmissimas eminere; quedam uelut partes speciosissimas inimicos arcere, ciuibus et amicis patere. Unde in Canticis de sponsa dicitur: Si murus est, edificemus super eum propugnacula argentea; si ostium est, compingamus illud tabulis cedrinis : quod suo in loco postea melius exponetur. Interim quod cepimus prosequentes, primo quomodo in se ipso Christus ciuitatis sue murus sit et antemurale, deinde quomodo in suis membris uideamus. Si  ergo diligenter aduertamus, murus non solum est ad munimentum, sed etiam ad prospectum, antemurale ad incitamentum. Incitantur enim ciues ad resistendum aduersariis tanto ardentius, quanto securius habent usque ad antemurale progressum. Sic Christus sue ciuitati est ad munimentum, non solum per presentiam diuinitatis, uel per infusionem gratie spiritualis, sed etiam per meritum passionis, ad prospectum per doctrinam euangelice predicationis, ad incitamentum per exempla communis conuersationis. Quem enim non graui soluat metu, ne dicam Christi passio, sed in ipsa passione latronis absolutio? Quis ad tubam euangelice predicationis aures non arrigat, quis oculos non aperiat, ad prospiciendum altius non ascendat? Quem  Christi paupertas, ieiunium, uigilie, insidie, exprobrationes, non moueant ad similia patientissime toleranda? Sic sic sue ciuitatis in se ipso Christus murus est et antemurale.

Quod et in membris suis idem sit, manifeste indicare uidentur tres ille celeberrime festiuitates, que festum Dominice natiuitatis sequuntur. Beatus enim Stephanus incitat per exemplum, beatus Ioannes inuitat ad speculandum, beatissimi Innocentes, per solum muniunt meritum; beatus Stephanus fundamento Christo superedificasse uidetur aurum, beatus Ioannes argentum, sancti Innocentes lapides pretiosos. O ciuitas gloriosa, de qua tam gloriosa sunt dicta, imo in qua tam gloriosa sunt  facta, ut in ipso muro aurum, argentum, lapides pretiosi, mira quadam uarietate distincta et uno Spiritus sancti glutino connita coherere sibi inueniuntur. Nec recedit a fundamentis superedificatio talis; cum et in Stephano aurum rutilet caritatis, et in Ioanne argentum niteat castitatis, et in paruulis Innocentibus uelut quidam lapis pretiosissimus soliditas splendeat humilitatis. Quid enim humilitate solidius, que instar lapidis pretiosissimi nullius aduersitatis igne frangitur, nullius prosperitatis eleuatione immutatur, sed una et eadem in omnibus perseuerans temperantiam in prosperis, fortitudinem retinet in aduersis. Castitatis et argenti conuenientiam quis manifestius exprimat, quam Propheta, qui ait: Eloquia Domini eloquia casta, argentum  igne examinatum?  Eloquium siquidem philosophorum, eloquium rhetorum, eloquium illorum, qui per sapientiam uerbi crucem Christi uelle euacuare uidentur, minime castum reputans, sed adulteratum, sicut ait Apostolus: Non sumus sicut quidam adulterantes uerbum Dei , solum quod Domini est, castum, et argento iudicat comparandum; nec cuilibet argento, sed igne examinato, quod tanto sonorius, tantoque nitidius, quanto probatius esse constat. Quid autem carius caritate, que sicut aurum metallis omnibus, sic uirtutibus omnibus noscitur preeminere? O quanta concordia, quanta unio, quantus in hac ciuitate Domini prima facie conuentus apparet, ubi nulla a fundamentis in muris discrepantia,  hiatus nullus, nichil quod dedeceat inuentu; sed uno Christi spiritu et distincte unita, et uniformiter distincta, et mirabiliter ornata omnia reperiuntur. Uno siquidem atque eodem Christi spiritu omnia operante in edificationem corporis sui positi sunt apostoli uelut quedam ipsius ciuitatis speciosissime porte, deinde prophete uelut quedam turres sublimissime; tertio euangeliste, uelut quidam turrium uigilantissimi speculatores; tandem pastores et doctores uelut quidam totius populi prudentes consiliarii et eruditores sapientissimi. Pastores qui in tribulationibus et angustiis consolentur et reficiant; doctores qui in dubiis et tentationum periculis ignorantie tenebras repellant. De his omnibus suis locis plenius disseretur. Interim libet cum  Propheta exclamare et dicere: Magnus Dominus et laudabilis nimis in ciuitate Dei nostri . Magnus inquam, qui talem potuit edificare, laudabilis qui ea taliter et sciuit et uoluit ordinare. Magnus in se per omnipotentiam, laudabilis nimis in donis electis suis collatis per misericordiam. Comparemus, si placet, hanc nostram, imo Domini ciuitatem ciuitati terrene, mundiali, Babylonice, siue Romule. De illa siquidem qui eam in immensum suis laudibus extollere uoluerunt, suis in carminibus reliquisse leguntur:

Roma caput mundi tenet orbis frena rotundi.
Et illud:

Par tibi Roma nichil, cum sis fere tota ruina.
    Et quanti fueris integra, fracta doces.
Quid queso, hec que tanta predicatur, cum esset integra, simile cum nostra habuisse inuenitur? In ea siquidem Romulus fundamentum posuisse, in nostra fundamentum positus esse Christus describitur. Eam Romulus muro circumdedit; in nostra murus et antemurale Christus esse uoluit. Eam ille fratris sui sanguine parricida fedauit, Christus suo sanguine sue ciuitatis postes et superliminaria signans contra omnem hostium fraudem et uirtutem muniuit. Ille legibus populum seditiosum cercens, iurgia populi quoquomodo compescuit: Christus in suorum cordibus leges suas Spiritu sancto scribens, suos sibi incorporando uniuit. Ille a populo suo deus est institutus, Christus Deus de Deo  natus suos omnes filios Dei fecit, coheredes quidem sui, heredes autem Dei; nec timuit in sua hereditate habere coheredem, sed suos omnes in fratres adoptauit, ut esset primogenitus in multis fratribus. Romulus suam ciuitatem lateritiam, Augustus marmoream reliquit; Christus suam, sicut dictum est, ex auro et argento et lapidibus pretiosis concidit et ornauit. Romulus suam ciuitatem a suo nomine denominauit, ut a Romulo Roma diceretur; Christus non solum suam ciuitatem, sed etiam singulos ipsius ciues suo nomine illustrauit, ut Christiani a Christo singuli dicerentur. Quod et per Prophetam longe ante predictum fuerat, qui ait: Seruos meos uocabo nomine altero, in quo qui benedicendus est, benedicetur in Domino. Amen. Augustus  ciuitati illi totum orbem subegit; Christus seruis suis etiam demones quos Romani colebant ut deos, subiecit; et transitoria omnia calcanda edocens, eis regnum celorum aperuit. O fratres et conciues mei, quid ultra nobis facere debuit, et non fecit? Quantum diligendus est Christus a Christianis. Si tantum dilectus est Romulus a Romanis, ut dicerent, utinam aut nunquam natus, aut nunquam mortuus esset: quantum diligendus est Christus a nobis, pro quibus natus et passus, uitam nobis eternam donauit? Si Brutus natos noua bella gerentes ad mortem pro Romana libertate uocauit, ne superbus Tarquinius in ea imperaret, ita ut legatur de eo:

uicit amor patrie, laudumque immensa cupido.
 Si alius etiam Romanus princeps cognomine Torquatus, filium, non quia contra patriam, sed etiam pro patria, tamen quia contra imperium suum ab hoste prouocatus iuuenili ardore pugnauerat, licet uicisset, occidit; ne plus mali esset in exemplo contempti imperii, quam boni in gloria hostis occisi: quanto potius pro nostre ciuitatis regibus, quibus plurimi sunt filii, terrena omnia contemnere et abdicare debemus? Si M. Regulus ne crudelissimos hostes iurando falleret, ad eos ab ipsa Roma reuersus est et a Carthaginensibus Romani imperii emulis, quia contra eos in Romano senatu egerat, ne pro suis captiuis captiuos illorum redderent, grauissimis suppliciis necari, quam fidem uiolare maluit: qui cruciatus non sunt pro fide  Christi contemnendi, et pro nostre ciuitatis gloria sustinendi? Aut quomodo se auderet extollere Christianus de uoluntaria paupertate quam suscepit, ut in huius uite peregrinatione expeditior ambulet uiam que ducit ad patriam, cuius uere diuitie Deus ipse est, cum legat, Lucium ualerium, qui in suo defunctus consulatu, usque adeo pauperem esse uoluisse, ut nummis a populo collatis eius sepultura curaretur: cum legat et Quintum Cincinnatum quatuor iugera possidentem, et suis manibus excolentem, ab aratro fuisse abductum, ut dictator fieret, ubi maior esset quam consul, uictisque hostibus ingentem gloriam consecutum in eadem paupertate mansisse? Si in terrena et pro terrena  ciuitate isti talia, et multi alii multo amplius fecerunt, quanta pro eterna patria facere et sustinere debent Christiani? Sed ecce dum ad terrenam ciuitatem oculos paululum refleximus, a muris et portis nostre ciuitatis longe digressi sumus. Et quia circa muros diutius quam speraremus immorati sumus, et desiderantibus intrare ciuitatem tanto optabilius porte aperiuntur, quanto tardius ad eas peruenitur; ad ipsas iam propius accedamus portas, et ut nobis aperiantur, opportune et importune pulsemus, ut eis reseratis, et eis que intra ciuitatem sunt, studiose inspectis, diutius in eis et delectabilius iucundemur. Cum igitur multe sint huius ciuitatis porte, inter alias quatuor principales eminere uidentur, quas a ceteris distinguere  uolens Propheta Spiritu sancto reuelante, sic ait: Attollite portas principes uestras . Ac si diceret: Plures quidem portas, sicut audiuimus, sic, uidimus in ciuitate Domini uirtutum; sed pre ceteris principales et precipue attollantur, ne quid infimum, ne quid terrenum, ne quid carnale, eas fedare aut corrumpere queat, quominus Rex glorie, quem non nisi gloriosa et sublimia decent, per eas intreat.

Has principales portas quatuor existimo precipua Dei sacramenta, per que diuersa hominum genera uelut quidam ipsius ciuitatis ciues, secundum uaria officia diuersos habent exitus et ingressus. Quidam enim intrant ciuitatem ab oriente ad commorandum, quidam ab occidente exeunt ad  transmigrandum. Et quia duplicem aciem producit mundus contra milites Christi, blandiens ut decipiat, terrens ut frangat: exire non cessent strenuissimi et ad bella doctissimi nostre ciuitatis milites contra aduersarios suos dimicaturi; alii ab austro, alii ab aquilone, uel secundum Apostolum: A dextris et a sinistris . Ab austro, siue a dextris, ut carnis deliciis et mundi prosperitatibus, stigmata Iesu circumferentes, resistant, Ab aquilone, siue a sinistris, ut aspera et molesta scuto patientie et armis iustitie longius studeant propulsare. Porta igitur ab oriente sacramentum est baptismatis, per quod in ciuitatem intratur, et ipsius ciuis, quisquis recte intrat, ascribitur. Bene autem porta hec dicitur orientalis, uel quia primo  per hanc uisitauit mundum Oriens ex alto, cum baptizato in Iordane Domino, cui nomen est Oriens aperti sunt celi, et uox Patris audita est, et in specie columbe Spiritus sanctus super eum apparuit, et tota Trinitas in ipsius baptismatis consecrationem, et eiusdem sacramenti commendationem mundo innotuit; uel quia qui baptizantur in Christo uelut modo geniti infantes mundo mortui, et Christo per baptismum consepulti Patri spirituum oriuntur, et in nouam transeunt creaturam. Porta igitur intrantium baptismi est sacramentum. Portam autem occidentalem non immerito dixerim sacram egrotantium unctionem, quo sacramento sic muniuntur morituri, uelut de ciuitate militante ad  triumphantem iamiamque transmigraturi. Portam ab aquilone secure diffinio sacramentum confirmationis, siue manuum impositionis, quod pugnaturis ad corroborationem datur, cum post baptismum quis in uirum perfectum proficiens, uelut ouis ascendens de lauacro, ut gemellis sit fetibus principali spiritu confirmatur. Non est enim nouiter inuentum confirmationis sacramentum, cum longe ante Propheta distinxisse legatur inter spiritum innouantem, qui datur in baptismate, et spiritum confirmantem, qui datur in manuum impositione, et spiritum sanctificantem qui datur in septemplici sacri liquoris unctione. De isto sic dicitur: Spiritum sanctum tuum ne auferas a me . De spiritu confirmante: Spiritu principali confirma me   De innouante: Spiritum rectum innoua in uisceribus meis . Restat porta australis, quam non immerito dixerim sacramentum altaris: ubi non iam oleum demulcens egrotantem, sed panis confirmans et uinum letificans triumphantem. Unde legitur in propheta: Qui habitatis terram austri, cum panibus occurrite fugienti . Fugere de ciuitate Domini uirtutum disponit, quisquis ad carnis suauia, ad mundi prospera, non contra ea pugnaturus, sed eis abstractus et illectus accedit; quod illis specialiter solet contingere, qui diuini panis inedia afflicti, quia panes sanctificatos contingere non presumunt, ad panes laicos se conuertunt. Neque enim panes sanctificatos contingere permittuntur, nisi qui mundi fuerint, maxime a  mulieribus, id est carnalibus deliciis. Qui igitur terram austri inhabitant, quorum hortum auster frequenti perflat uisitatione, ut educat panem de terra eorum, merito fugientibus cum panibus precipiuntur occurrere; ut pane uite et intellectus refocillati, manere in ciuitate, et locum suum studeant retinere. Merito igitur portam australem Eucaristiam dicimus, que specialiter carnis illecebris opponitur; et cuius uirtutem, qui carnem suam crucifixerunt cum uitiis et concupiscentiis sepius experiuntur . Ipsa siquidem est altare, de quo edere non habent potestatem, qui tabernaculo carnis deseruiunt. Unde et extra castra Christus pati uoluit, ut quisquis de castris Babylonice  ciuitatis fugiens ad castra nostre ciuitatis uellet redire, passionem eius portam haberet, et per eam in ciuitatem haberet regressum: si quis autem de nostra ad illam uellet transire, eamdem passionem inueniret obstaculum. He sunt porte ciuitatis Christi, de quibus dicit Propheta: Diligit Dominus portas Sion super omnia tabernacula Iacob . Ubi Iacob, non Isrel ponit, et tabernacula Iacob non Isrel, dicit. uidetur nobis innuere, se de illis tabernaculis loqui, que mutanda, et finem habitura essent; sic nomen Iacob in Isrel est mutatum, ita quod nec uocari Iacob ultra deberet, dicente Domino: Nequaquam uocaberis Iacob, sed Isrel erit nomen tuum . Sicut autem Isrel longe dignius et melius nomen, quam  Iacob, secundum suam interpretationem esse cognoscitur, eo quod Iacob luctator, et Isrel uidens Deum, dicatur; et longe melius sit Deum uidendo quiescere, quam Deum querendo luctari: sic incomparabiliter meliora et digniora sunt sacramenta presentis Ecclesie, quam tabernaculum et ceremonie ueteris Synagoge. In illis enim umbra, in his ueritas; in his stabilitas, in illis antiquatio et uetustas. Unde Apostolus: Holocautomata et pro peccato non tibi placuerunt; tunc dixi: Ecce uenio. Dicens, quia hostias, holocausta, et oblationes noluisti, tunc dixi: Ecce uenio, ut facerem uoluntatem tuam, Deus; aufert primum, ut sequens statuat . Merito igitur diligere dicitur Dominus portas Sion super omnia tabernacula Iacob, cum illa nec dilexisse dicatur. Unde nec  ei placuisse Apostolus prophete consonans, et prophetam approbans asserit. Sacramenta uero Ecclesie adeo diligere cognoscitur, ut per sacramentum baptismatis uelut per portam orientalem introducat ad patrem. O quantum diligende, quantum attollende, quantum uenerande sunt a nobis he porte, quas non ob aliud diligit et frequentat Rex glorie, nisi ut per eas intrantes omnes faciat gloriosos. Quisquis enim de luce ad illum uigilauerit assidentem eum foribus istis inueniet. Bene autem Sion nominatur, cuius porte tantum a Domino diliguntur. Sion enim speculatio dicitur, quia iam non figurarum umbris, sed per sacramentorum ueritatem uelut per quasdam portas, adhuc tamen clausas, future sue beatitudinis gloriam speculatur. Sed quia ex  portarum speculatione et ciuitatis nominatione magis ac magis cepit nobis eius notitia relucere, non est ipsius nominationis discussio in transitu percurrenda, nec iam finiendi sermonis angustiis coarctanda. Alterius igitur principio reseruetur, que ad alicuius secreti speculationem nos inuitare uidetur. Ipse autem semper Alpha et Omega sit sermonis nostri; qui uniuersorum est principium et finis, et sine principio et fine manet in secula seculorum. Amen.



TRACTATUS uI. DE NOMINE CIuITATIS DEI.

Cum propheta mente excessisset Deo, uolens sobrius nobis fieri, et que in excessu suo uiderat,  fideliter aperire: descriptis fundamentis, et commendatis portis ciuitatis Domini uirtutum, quo nomine censeri eam audierit, postmodum non dicit. Sciens enim quod ex re nomen imponi soleat, et ex nomine res agnosci, cum a multis aliis prophetis qui de eadem gauisi sunt uisione, diuersis sit uocabulis nuncupata: ipse illud magis ponere uoluit, quod proprietati intellexit ciuitatis potius conuenire. Isaias siquidem huius ciuitatis nomen exprimere uolens, nec satis prout uolebat, ualens, dicebat: Non uocaberis ultra derelicta; et terra tua non uocabitur amplius desolata. Sed uocaberis uoluntas mea in ea . Et ibidem: uocabitur, ait, tibi nomen nouum, quod os Domini nominauit . Alii quoque prophete alia atque alia de nuncupatione istius ciuitatis  scripsisse inueniuntur. Dauid breui uolens uri compendio, Sion eam nominat, ut ad speculandam, et diligenter perscrutandam ipsius gloriam et uirtutem audientes inuitet. Unde et in alio Psalmo: Circumdate Sion, et complectimini eam; narrate in turribus eius. Ponite corda uestra in uirtute eius . Circumdate perscrutando, complectimini desiderando, narrate collaudando. Et ne uideatur sufficere, exteriora quoque, fundamenta scilicet, muros ac menia, turres ac portas intueri: Ponite, ait, corda uestra in uirtute eius; ut non tam gloria ciuitatis, quam uirtutis attendatur, quia fallax omnis gloria, quam uirtus non parturiuit. Nos igitur uirtutem ac proprietatem huius nominis attendentes, non que exterius uidentur, sed que interius latent,  acutius speculemur. uidetur siquidem ciuitas Domini hoc nomen inde traxisse, quod suus ei conditor in omnibus suis partibus, officiis et officinis proponitur speculandus. Quod Simeon in Spiritu cognoscens pro sua speculatione gratulabundus et laudans, ait: uiderunt oculi mei salutare tuum: quod parasti ante faciem omnium populorum . Bene dicitur Simeon in spiritu aduenisse in templum. uidetur enim per spiritum cognouisse, illum quem uidebat, suum, imo Domini esse salutare ad salutem prestandam paratum ante faciem omnium populorum, ut in ipsius uisione consisteret ius salutis humane. Sicut enim quondam intuitu enei serpentis a serpentium morsibus Iudei saluabantur; sic et hoc salutare ante omnium Christianorum faciem  Simeon uidit esse paratum, ut in ipsius uisione salus eorum consisteret. Hoc etiam cognoscens Psalmista aiebat: Ostende faciem tuam, et salui erimus . Iacob autem uiso Domino facie ad faciem saluam factam animam suam profitetur. Rem igitur sui nominis Sion speculando tenens, et nominis Iesu effectu participans speculando, saluari, et salua facta speculari suum Salutare non cessat: non sicut Roma nudum nomen trahens a Romulo, sed suo Saluatori, quantum ab eo conceditur, speculando inherens. Sed quia in presenti uita non est plena uisio, nec salus in presenti potest esse perfecta, neque enim perfectam salutem dixerim, que manente crepusculo minui ualeat uel corrumpi; in ea autem ciuitate, que sursum est et  libera est, sicut est uisio manifesta, ita pax est, et salus perfecta. Unde merito Ierusalem dicitur, id est uisio pacis; nostra autem ciuitas que adhuc militat et peregrinatur in terris, potius Sion quam Ierusalem debuit nominari, quia interim per speculum in enigmate uidet eum, quem post finem peregrinationis sue facie ad faciem est uisura. Speculetur igitur interim nostra Sion regem Salomonem, et si nondum in diademate glorie, saltem in diademate humane nature; ut quem iam inuenit in fundamentis et muris suis, inueniat et in portis. Portas quippe nostre ciuitatis diximus sacramenta salutis. Has portas iam penes se, sed tamen clausas habent, qui solo sacramentorum usu gaudent. Illis autem  aperiuntur, quibus sacramentorum mysteria referantur. Qui uero reipsa mysteriorum et sacramentorum fruuntur, cum Propheta apertis sibi portis iustitie ingressi in ciuitatem Domino confitentur. Usum sacramentorum et notitiam mysteriorum boni possunt habere et mali. Unde Apostolus: Si habuero omnem fidem ita ut montes transferam, et nouerim mysteria omnia, caritatem autem non habuero, nichil mihi prodest . Rem autem mysteriorum et sacramentorum, soli boni percipiunt. Accedunt igitur ad portas, et apertas inueniunt etiam filii huius seculi: sed non nisi filii lucis, filii Dei, qui Spiritu Dei aguntur, in numero amicorum uel ciuium admittuntur. Unde Dominus in Euangelio: Qui non intrat per ostium in ouile ouium, ille fur est  et latro . uidentur igitur aliqui intrare per portas, qui non intrant per ostium. Plane ita est. Porta quidem ostio claudi solet, et aperto ostio porta patet.

Porta, sicut iam diximus, est uisibile sacramentum, ostium huius porte Christus est, qui non solum institutor, sed etiam res est sacramenti. Sera huius ostii occultum ipsius sacramenti mysterium. Clauis huius sere, siue ostiarius, non aliud est a Christo, quia spiritus Christi est. Christus igitur digito et claue spiritus sui nobis reserare dignetur seram istius mysterii, ut cognoscamus quomodo ipse sit ostium in qualibet portarum: quomodo sit res ipsa mysteriorum et sacramentorum. uideamus igitur hoc in sacramento baptismi, ubi manifestius et  facilius apparebit. uisibile sacramentum baptismi porta est, per quam intrant boni et mali. Sed boni sicut ciues, mali ut fures et latrones. Non enim intrant per ostium Christum, nec habent rem ipsius sacramenti. Quibus etiam occulti sera mysterii claue plerumque spiritus reseratur, secundum illud Apostoli: Dominus enim illis reuelauit ; tamen per ostiarium non introducuntur, quia rem mysterii Christum non assequuntur, et licet intrent per scientiam, non tamen per conscientiam. Intus quidem uidentur esse per scientiam inflantem; sed non sunt intus per superuenientem scientie caritatem. Boni autem cum suscipiunt uisibile sacramentum, etiamsi ignorent mysterium, tamen intrant per ostium Christum; et ostium Christum, et rem  habent tam mysterii, quam sacramenti. Christus siquidem res est utriusque. Res est sacramenti, quia salus est et sanctificatio, que per illud confertur. Pro salute namque et sanctificatione obtinenda recipitur, non pro elementi ueneratione, que nulla est, nisi que ei ex uerbi sanctificatione confertur. Accedente enim uerbo ad elementum, fit non ipsa aqua, sed ex ipsa et uerbo sacramentum. Christus igitur res est et causa baptismi; quam qui non habet, procul dubio ex baptismo salutem non habet, quia ipse dicit, Salus populi ego sum; et Propheta dicit: Dic anime mee: Salus tua ego sum . Quomodo etiam sit res mysterii, uideamus.

Mysterium est occulta sanctificatio ipsius uisibilis  sacramenti; quam diuersam diuersi assignauerunt. Ambrosius , quidem per aquam uoluit intelligi, quod sicut aqua sordes corporis ac uestes abluit, ita baptismus maculas anime, sordesque interiorum emundando extergit. Gregorius autem in tribus mersionibus personarum Trinitatem, et in una, ubi talis est consuetudo. diuinitatis singularitatem uoluit designari. Addidit etiam, nos qui tertio mergimur, etiam triduane sepulture sacramentum signare. Augustinus  etiam baptismi ordinem duplici asserit mysterii significatione celebrari: Recte, inquiens, mersi estis qui accepistis baptismum in nomine Trinitatis. Recte tertio mersi estis, qui accepistis baptismum in nomine Christi, qui die tertia  resurrexit a mortuis. Ecce isti in trina mersione baptismi triduum Dominice sepulture asserunt designari. Secundum ergo baptismi mysterium est, ut sicut Christus in corde terre tribus diebus et tribus noctibus fuit, sic qui baptizantur in Christo, mundo mori et sepeliri debeant opere, uerbo et affectu, ut possint dicere cum Apostolo: uiuo autem, iam non ego, uiuit uero in me Christus . Hoc mysterium uolens Apostolus aperire, ait: Consepulti estis Christo per baptismum in mortem . Et alibi: Quotquot autem in Christo baptizati estis, Christum induistis .

Quod si aliter illud triduum licet intelligere, possumus dicere, primam sepulture spiritualis diem, abrenuntiationem, que fit in baptismo, quando  abrenuntiatur Satane, et omnibus pompis eius; que pompe non sunt alie, quam mundi labentis uanitates; secundam, eiusdem abrenuntiationis feruentem et studiosam exsecutionem; tertiam, que et uerum sabbatum est, tranquille contemplationis quietem; cum etiam a bonis operibus uacatur, ut uideatur Deus; cum minoratur quis actu, ut percipiat sapientiam; cum absconditur quis in abscondito faciei Dei a conturbatione hominum. Prima die moritur actus peccati, cum per gratiam baptismi submerguntur Aegyptii; secunda mortificatur sensus, cum non tam puniuntur peccata, quam amore et imitatione Christi mortificantur membra. Tunc enim, sicut scriptum est, maxime prodest pena, cum non  punit peccata; tertia peccati moritur et sepelitur affectus, cum spiritus humanus spiritui diuino adherens unus spiritus est, et ad uocem uel uisionem dilecti anima liquefacta in ipsum transit dilectum. Ecce quomodo Christus et mysterii res est et sacramenti, cum et sacramentum salutem, que Christus est, conferat: et mysterium eamdem significet et ostendat. Ipse igitur ostium est per quod homo introducitur, ipse uia per quam deducitur, ipse uita ad quam perducitur. Bene igitur ait: Ego sum ostium: per me si quis introierit saluabitur . Bene introductus et ingredietur ad me uerbum a me homine deductus, et egredietur a me uerbo ad me hominem reductus, et pascua inueniet pinguia in humanitate, uberiora in diuinitate, uberrima autem  ad patriam perductus post presentem peregrinationem in utroque. Non immerito itaque Propheta nominationem ciuitatis portarum commendationi coniunxit, cum ipse sit illarum portarum ostium, qui precipue ciuitati, quam Sion nominat, proponitur speculandus. Ipse siquidem eidem ciuitati, sicut ait Apostolus: Factus est sapientia, iustitia, sanctificatio, et redemptio . Redemptio est in baptismate, quo homo a seruitute peccati redimitur, ut iam ei naturalis concupiscentia sine consensu ad damnationem non imputetur, secundum illud Apostoli: Nihil damnationis est iis qui sunt in Christo Iesu, qui non secundum carnem ambulat : id est qui carnis concupiscentiam non sequuntur Et alibi: Si quod uolo, id ago, iam non ego operor illud  . In baptismate igitur redemptus recipit gratiam declinandi a malo, in manuum impositione gratiam operandi bonum. Ibi mundatur a peccatis, hic meritis uirtutum proficiens habet fructum suum in sanctificationem. Ibi caput in oleo impinguatur hic bene oleo facies exhilaratur. Quod forte non incongrue illud significat, quod in baptismo chrismate in uertice, in confirmatione homo consignatur in fronte. In baptismo enim liberum arbitrium uelut quoddam interioris hominis sublimissimum caput unctione Spiritus sancti perfunditur et impinguatur, ut quod ante baptismum liberum erat ad posse peccare, non autem liberum ad posse non peccare mortaliter, post baptismum liberum sit cooperante gratia ad non peccandum damnabiliter. Ante baptismum enim,  ut ait Augustinus, premitur a concupiscentia, et uincitur, et habet infirmitatem ad malum, sed non habet gratiam ad bonum, et ideo potest peccare, et non potest non peccare, etiam damnabiliter. Post baptismum uero premitur a concupiscentia, sed non uincitur, et habet quidem infirmitatem ad malum, sed gratiam ad bonum, ut possit peccare propter libertatem et infirmitatem, et possit non peccare ad mortem, propter libertatem et gratiam adiuuantem: nondum tamen habet posse omnino non peccare, uel non posse peccare, propter infirmitatem nondum plene absorptam, et propter gratiam nondum perfecte consummatam. In baptismate igitur liberatur uoluntas; et quia uelle non sufficit, nisi adsit et posse, in confirmatione bene operandi indulgetur  facultas, ut exhilarata facie homo decantare iam ualeat: uiam mandatorum tuorum cucurri, cum dilatasti cor meum . Sed quia dum sumus in corpore, peregrinamur a Domino, et corpus quod corrumpitur aggrauat animam, et deprimit sensum hominis multa cogitantem, caligante interim oculo rationes sepius a iustitia deflectimur, dicentes bonum malum, et malum bonum, ponentes lucem tenebras, et tenebras lucem.

Contra hunc igitur morbum statutum est etiam antidotum Eucaristie sacramentum, per quod uelut quamdam portam, que uere dici debet speciosa, Christum sapientiam speculamur. Hoc siquidem antidoto morbo ignorantie subuenitur, unde in fractione  panis discipulorum oculi leguntur aperti. In eo namque, quod sub uisibili specie inuisibilem speciem latere credimus et confitemur, edocemur, non esse rerum species aut formas uisibiles tantummodo attendendas; sed potius inuisibilia, que cause sunt uisibilium querenda esse et diligenda. Que enim uidentur temporalia sunt, unde et paruipendenda: que autem non uidentur eterna, unde et toto corde optanda et complectenda. De uisibili quippe specie apud Danielem sic legitur: Species decepit te, et concupiscentia subuertit cor tuum . Primo quidem similitudine ueri boni species fallit aspectum, deinde concupiscentia subuertit affectum. Ecce ex ignorantia uenit concupiscentia, per carnis concupiscentiam uirtus spiritus exhauritur, ita ut  quod uult non faciat, sed quod non uult inuitus sustineat, ut clamare cum Apostolo cogatur: Infelix ego homo, quis me liberabit de corpore mortis huius?  uere corpus mortis, quo uiuente nec infirmitas perfecte absorbetur, nec ignorantia tollitur, sed ad concupiscentiam impellit infirmitas, et per ignorantiam impeditur libertas, ut nec ratio sine errore iudicare, nec uoluntas sine difficultate bonum possit appetere, nisi liberata gratia Dei per Iesum Christum Dominum nostrum. Hec gratia quotidie est necessaria, quia quotidianus est per ignorantiam et concupiscentiam humane infirmitatis defectus, et ideo quotidie dicimus: Panem nostrum quotidianum da nobis hodie , et quotidie in humane salutis subsidium, in infirmitatis adiutorium, Eucaristie  repetimus sacramentum. Cetera duo sacramenta baptismus et confirmatio, non repetuntur, quia ex quo semel solutus est homo a uinculo concupiscentie in baptismo, et infirmitatis in confirmatione, ut iam uelle et posse habeat, nil restat, nisi ut nouerit qua eat.

Hec igitur uia sacramento altaris quotidie magis ac magis ostenditur, et in usu quotidiano quanto frequentius, tanto certius aperitur. Non solum autem ad tenendam uiam, et transeundum a uisibilibus ad inuisibilia, de speciebus et formis uelut de accidentibus ad subsistentia, per hoc sacramentum luce sapientie illustramur, sed etiam reliqua duo, que per sacramenta baptismi et confirmationis conferri diximus, sacramenti altaris uirtute conceduntur,  sicut in illis et usu firmantur et augmentantur, quod non fit in illis. Quod etiam significari luce clarius constat in illis tribus substantiis, de quibus ipsum conficitur sacramentum, pane scilicet, uino, et aqua. In pane, qui hominem corroborat, designatur gratia, qua infirmitas roboratur: in uino quod letificando inebriat, ostenditur gratia, que a concupiscentia uisibilium affectuum homines alienat: in aqua, que oculos lauando clarificat, sapientie claritas exprimitur. Unde et per Isaiam dicitur: Aqua sapientie salutaris potauit illum . Hec sunt illa tria, que philosophi prudentiam, fortitudinem, temperantiam uocauerunt, et in eorum perfectione iustitiam humanam constituerunt. uerum,  quia de propriis uiribus presumentes, et suam uolentes statuere iustitiam, iustitie Dei non fuere subiecti: ideo Dei ignorantes iustitiam, euanuerunt in cogitationibus suis, se ex se et de se sapientes, fortes, temperatos, et iustos fieri posse dicentes. Sed ciuitas Sion uerius philosophando de suis portis aliter speculatur, aliter predicando annuntiat dicens: Mihi adherere Deo bonum est, ponere in Domino Deo spem meam: ut annuntiem omnes laudationes tuas in portis filie Sion . In porta siquidem orientali annuntiat, quia nemo potest esse continens, nisi Deus det . In aquilonari, Fortitudo mea et laus mea Dominus . In australi, Omnis sapientia a Domino Deo est . In occidentali, cum iam non solum  homo exterior deficit, sed etiam interior portam mortis ferream horrescit, confitendo annuntiat, et annuntiando cum Propheta exclamat dicens: In te Domine, speraui, non confundar in eternum; in tua iustitia libera me . Iam certe de iustitia sua diffidens, et se coram se statuens, uelut pannum menstruate omnem suam iustitiam reputat, et ad merita se conuertens, solius Christi, iustitie memorans, eam Patris oculis representat: nec aliud iam, quam misericordie oleum expostulans, sicut a planta pedis usque ad uerticem non esse in se sanitatem profitetur, sic a planta pedis usque ad uerticem non solum oleo uisibili perungi, sed etiam interiorem hominem unctione misericordie totum perfundi credit et gloriatur. Talia in portis suis  annuntiat, talia de portis speculando clarius intuetur. Sed quia intrare gestientibus tandiu circa portas morari tediosum forte uidebitur, multa que de his portis dicenda occurrunt, legentibus relinquo speculanda, dans tantum occasionem sapienti, ut sapientior fiat.

uideat ergo lector et iudicet si primam harum portarum in Esdra porta piscium prefigurauerit , propter illud quod dictum est Petro: Faciam te fieri piscatorem hominum . uideat, si secunda debeat dici porta gregum, propter illud quod dictum est: Populus eius et oues pascue eius, introite portas eius in confessione . Nunquid non uidentur uelut quidam greges ad portam congregari, cum anhelando currit populus festinans  ab episcopo confirmari? uideat, si porta sterquilinii tertia dici possit, cum iam stercus peccati relinquitur, et corpusculum terre uelut stercus uilissimum commendatur. uideat, si quarta dici debeat porta iudicialis, ad quam qui non digni accedunt, iudicium sibi manducant et bibunt. uideat etiam, si his portis congrue possit aptari, et de altitudine earum speculando ualeat comprehendi, quid sit latitudo, longitudo, sublimitas, et profundum. uideat si latitudo congruat temperantie coarctationi, secundum illud: In tribulatione dilatasti mihi , si longitudo fortitudinis longanimitati, si sublimitas prudentie circumspectioni, si profundum iustitie ancipiti et incerte conclusioni, quia nescit  homo, utrum amore dignus sit an odio , sed omnia inposterum reseruantur incerta. Hec de portis principalibus ad presens dicta sufficiant. Nam sunt forte alie porte secundarie, quibus alie quinque que in Esdra nominantur , non inconuenienter aptari possunt, sed hec alias. Iam ergo cum propheta in ciuitatem intrantes, quid intus audierit quid uiderit, ab ipso pariter et cum ipso audiamus.



TRACTATUS uII. DE LIBERTATE, DOMINATIONE, ET GLORIA CIuITATIS DEI.

Gloriosa dicta sunt de te, ciuitas Dei . Ex his que dicta sunt, ciuitatis Domini uirtutum firmitatem, decorem et commoditatem Propheta  describente, imo per Prophetam Spiritu sancto reuelante, manifeste iam comprehendisse uidemur. Hec enim in omni ciuitate, sicut superius dictum est, specialiter attendi, et precipue assolent commendari. Unde et Propheta hec uolens ostendere, expressius in fundamentis expressit firmitatem, in muris pulchritudinem, commoditatem commendauit in portis. Quod quia satis iam ex premissis uidetur patuisse, superfluum duximus replicare. Sciens igitur Propheta, non in his solis etiam eterne ciuitatis perfectionem felicitatis consistere, et ad metienda celestia ex terrenis, ad conspicienda inuisibilia per uisibilia, ad insolita per assueta nos uolens deducere; post ea que prediximus, illud quod summopere in ciuitate terrena solet desiderari, gloriam  scilicet et dominationem, in ciuitate Domini prosequendo describit dicens: Gloriosa dicta sunt de te, ciuitas Dei. Primo igitur quanti in ciuitate terrena apud suos ciues sit hodie gloria et dominatio, ac quanti apud antiquos exstiterit, ipsa nos edoceat urbs Romana. De illa siquidem sic ait Augustinus : ueteres primique Romani, sicut eorum docet historia, laudis erant auidi, pecunie liberales, gloriam ingentem, diuitias honestas uolebant. Hanc ardentissime dilexerunt, propter hanc uiuere uoluerunt, pro hac etiam mori non dubitauerunt: ceteras cupiditates ingenti glorie cupiditate presserunt. Ipsa denique patriam, quoniam seruire uidebatur inglorium, dominari et imperare gloriosum, prius omni studio liberam, domini esse  concupierunt. Hinc est quod regalem dominationem non ferentes, annua imperia binosque consules sibi fecerunt; qui consules appellati sunt a consulendo. Expulso itaque rege Tarquinio, et consulibus institutis, ciuitas incredibilem adepta est libertatem; et tantum breui creuit, quantum glorie cupido incesserat. Laudis ergo auiditas et cupiditas glorie multa illa miranda fecit atque gloriosa secundum hominum existimationem. Cuius autem laudis auidi et glorie cupidi essent, in magnis illis et preclaris uiris Marco Catone et Caio Cesare, qui suo tempore ingenti uirtute diuersis moribus magni fuisse perhibentur, ostendit dicens primo in laudibus Cesaris: Ibi magnum imperium exercitus nouum bellum exoptabat, ubi uirtus enitescere posset, hoc laudis  auiditas et glorie cupiditas faciebat.

Deinde Catonem eos laudasse refert, qui ad gloriam, honorem, imperium, uera uia, id est ipsa uirtute nitebatur. Unde et uerba Catonis ponens, ita dicit : Nolite existimare maiores nostros armis rempublicam ex parua magnam fecisse. Si ita esset, multo pulcherrimam eam nos haberemus. Quippe sociorum atque ciuium, preterea armorum atque equorum maior copia nobis quam illis est. Sed alia fuere, que illos magnos fecere, que nobis nulla sunt. Domi industria, foris iustum imperium, animus in consulendo liber, neque delicto, neque libidini obnoxius. Pro his nos habemus luxuriam, auaritiam, publice egestatem, priuatim opulentiam. Laudamus  diuitias, sequimur inertiam; inter bonos et malos discrimen nullum, omnia uirtutis premia ambitio possidet. Nec mirum, ubi uos separatim consilium sibi quisque capitis, ubi demum uoluptatibus aut pecunie, aut gratie seruitis. Eo fit, ut impetus fiat in uacuam Rempublicam. Hec Augustini uerba, siue illorum quos loquentes inducit, posuimus, ut ex his manifeste detur intelligi, quantum Romani primo quidem libertatem, post etiam dominationem, laudem quoque et gloriam sibi quesierunt. Sed primo magis ambitio quam auaritia animos eorum exercuit: quod tamen uitium propius uirtuti erat. Sed et illi, qui nec ambitione, nec auaritia, sed per uirtutem honorem quesierunt, sicut Cato, nec dolis nec fallaciis, sed uera uia nitendum  esse iudicauerunt, finem tamen uirtutis honorem posuerunt. Unde et edes uirtutis et Honoris coniunctissimas statuerunt. Hinc et de Catone dictum est, quominus petebat gloriam, eo illum magis sequebatur, quia semper uirtutem gloria comitatur. Ex his breuiter colligimus, Romanos primo gloriam libertatis, secundo gloriam dominationis, tertio gloriam laudis, tribus uiis, quosdam scilicet ambitione, quosdam auaritia, quosdam uera uia, id est per uirtutem, quesiuisse. Sed illi hominibus seruire ducentes inglorium, a seruitute humana liberi esse uoluerunt. Nostre autem ciuitatis ciues uera gaudentes libertate, qua libertate Christus nos liberauit, a seruitute peccatorum, uitiorum et demonum, liberos se esse gloriantur. Nec enim  filii sunt ancille, sed libere.

Et quia Spiritu Dei aguntur, filii sunt Dei. Quod si filii, et heredes. Heredes quidem Dei, coheredes autem Christi . Et cum liberi sint ex omnibus, omnium se seruos propter Christum faciunt, subiecti omni humane creature propter Deum, in hoc ipso illi soli seruientes, cui seruire regnare est. Est et alia gloria libertatis, qua non solum a supradictis, sed ab ipsorum etiam elementorum huius mundi seruitute ciues nostre ciuitatis liberos se esse gloriantur, ut iam non seruiant in uetustate littere, sed in nouitate spiritus consummentur. Non enim indigent doceri que sint elementa exordii sermonum Dei, sed intermittentes inchoationis  Christi sermonem ad perfectionem feruntur, audientes ab Apostolo: Non accepistis spiritum seruitutis iterum in timore, sed accepistis spiritum adoptionis filiorum, in quo clamamus: Abba Pater . Ea quippe sunt elementa exordii sermonum Dei, rudimenta scilicet, et diuini documenta timoris, que uelut prima quedam elementa incohantibus proponuntur, qui lacte opus habent, non solido cibo, et adhuc sermonis iustitie sunt expertes. Hec Salomon filio proponebat, dicens: Audi, fili mi, disciplinam Patris tui. Timor Domini principium sapientie . Time Dominum, et recede a malo Timenti Dominum bene erit in extremis . Timor Domini expellit peccatum. Et: Sine timore Domini non poterit quis iustificari . Hoc  timore quidam ciuium nostrorum seruiunt, eo ipso iam liberi, quod uoluntarie et libere et libenter sic seruiunt, sperantes se per hanc seruitutem proficere in libertatem glorie filiorum Dei. Quinimo iam et ipsi sunt liberi, licet quandiu sunt paruuli nichil distent a seruo, cum sint Domini omnium, sed sub tutoribus et actoribus timoris et obedientie sunt usque ad prefinitum tempus a Patre. Ad quod cum per Patris gratiam peruenerint, siue qui iam Patris munere peruenerunt, non solum non seruiunt predictis elementis, sed quadam iam libertate spiritus in auras libertatis euadentes, etiam elementa figurarum, et sacramenta ueterum omnium et nouorum spiritus uiuacitate transcendunt, nec iam onere figurarum premuntur, sed ad ueritatis perfectionem feruntur. Sunt etiam et alia elementa, que tertio  tangit Apostolus, arguens quosdam seruientes infirmis et egenis elementis. Elementa, siue elementata, sunt quecunque sensu corporeo percipi possunt; et ea merito infirma et egena dicuntur, quia humanam naturam nec a corruptione tueri, nec ipsius indigentie sufficere possunt. Qui autem in eis sanitatem aut satietatem querunt, decepti et uolentes uanitati seruiunt: a qua seruitute liberi sunt, qui seruiunt non uolentes, secundum Apostolum, subiecti interim uanitati, propter eum qui subiecit eos in spe. Subiecti, inquam, non serui, sed liberi tandem etiam a corruptione omnino liberandi. Hac de gloria libertatis ad presens dicta sufficiant. De gloria quoque dominationis, quam gloriosa, quamque  gloriose a uiris gloriosis dicta sint, audiamus. Ait prophetarum eximius Isaias, imo per Isaiam Dominus, de gloria ciuitatis Sion: Ecce in manibus meis descripsi te. Muri tui coram oculis meis semper. uenerunt structores tui, destruentes te et dissipantes a te exibunt. Leua in circuitu oculos tuos et uide; omnes isti congregati sunt, uenerunt tibi. uiuo ego, dicit Dominus, quia omnibus his uelut ornamento uestieris, et circumdabis tibi eos quasi sponsa. Adhuc dicent in auribus tuis filii sterilitatis mee: Angustus mihi est locus, fac mihi spatium, ut habitem. Et dices in corde tuo: Quis genuit mihi istos? Ego sterilis et non pariens, transmigrata et captiua, et istos quis enutriuit? Ego destituta et desolata, et isti ubi erant? Hec dicit Dominus Deus: Ecce leuabo ad gentes  manum meam, et ad populos exaltabo signum meum. Et afferent filios tuos in ulnis, et filias tuas super humeros portabunt. Et erunt reges nutritii tui, et regine nutrices tue; uultu in terram demisso adorabunt, et puluerem pedum tuorum lingent . In his uerbis primo commendatur gloria libertatis, deinde dominationis. Ubi enim Dominus in manibus suis dicit se Sion descripsisse, nullius eam dominationi obnoxiam, nullius iugo depressam, nullius tributo ascriptam, sed sibi soli debere latriam ostendit. Licet enim sue ciuitatis ciuibus dixerit: Reddite que sunt Cesaris Cesari, et que sunt Dei Deo ; et Apostolus unus illorum structorum de quibus subiungitur: uenerunt structores tui  , eidem concinat, dicens: Reddite omnibus debita: cui honorem, honorem; cui uectigal, uectigal; cui tributum, tributum ; tamen ab huiusmodi debitis liberos docet Dominus esse filios, dicens ad Petrum: Reges gentium a quibus exigunt tributum: a filiis, an ab alienis? Cui cum responsum esset a Petro, ab alienis, ait: Ergo liberi sunt filii . In hunc modum sue ciuitatis ciues uelut filios Dei, et suos coheredes a tributo Cesaris liberos esse probat. Licet enim Cesar uniuersum mundum sub sua descriptione concluserit, et suam imaginem numismati suo impresserit; tamen Domini est terra et plenitudo eius; orbis terrarum et qui habitant in eo . Eius quippe rectius dici debent omnia, qui dixit et facta sunt, mandauit  et creata sunt  uniuersa. Nam et quod Augustus hoc potuit, ex Dei ordinatione processit, quia non est potestas nisi a Deo . Cum ergo redduntur Cesari, que sunt Cesaris, Deo potius sua redduntur, ex cuius concessione sunt Cesaris, cum tamen non tam eius sint, quam esse dicantur siue putentur; et cum redduntur que Dei sunt Deo, etiam que Cesari propter Deum redduntur, non tam Cesari quam Deo exhibentur. Cui concinit predictus structor, ubi ait: Serui, obedite dominis carnalibus, sicut Christo; non ad oculum seruientes, quasi hominibus placentes, sed ut serui Christi, facientes uoluntatem Dei ex animo; cum bona uoluntate seruientes, sicut Domino et non hominibus . Ecce quomodo conueniunt descriptor  et structor. Quod si Cesari, qui mundi descriptor tantum, non structor fuit, mundus obediuit, et sue imaginis numisma recepit, quanto magis Christo sue ciuitatis ciues obedire, et eius imagine insigniri debent ut liberi ab omni iugo ei soli seruiant, qui in suis operibus uelut in propriis manibus formam eis uite dedit et discipline, et per apostolos et euangelistas suos, quasi per proprios structores, suam eis imaginem misericorditer impressit? Ipsi quippe merito structores eius dicuntur, qui suis conciuibus dicunt: Imitatores nostri estote, sicut et nos Christi . Ipsorum merita et exempla muri nostri sunt, qui coram oculis Domini semper esse dicuntur, quia eorum meritis ab eo protegimur  et munimur. Quod autem subiungitur: Leua in circuitu oculos tuos, et uide; omnes isti congregati sunt, uenerunt tibi: et omnibus his uelut ornamento uestieris, et circumdabis tibi eos, quasi sponsa , et cetera que sequuntur, omnia libertatis gloriam commendant; eo quod ciues tam gratuito undique congregati, tam mirabiliter a Deo preordinati, dati, geniti, et enutriti, tamque multiplicati et magnificati, ciuitatem Sion glorificent et exornent; et quasi quedam uestimenta glorie similem eam faciant sponse, que, relicto patre et matre, et adherens uiro iam se in gloriam uindicat libertatis. Cetera que sequuntur quam manifeste exprimant gloriam dominationis, expositione non indiget, sed admiratione.

 Quis enim non miretur, quis non delectetur audire, imo quis iam se uidisse non glorietur, a cunctis mundi partibus gentes ad Ecclesiam conuolasse; filios Ecclesie in ulnis, et filias super humeros attulisse; reges nutritios, et reginas nutrices habuisse, uultu demisso in Ecclesia adorasse, et ad limina apostolorum et martyrum, aliorumque sanctorum intrantium et exeuntium puluerem labiis et lingua deuotissime detersisse? Limina siquidem piscatorum reuerenter deosculantur labia imperatorum. Ecce quanta est ciuitatis Sion gloria potentie ac dominationis, que non solum gentibus, sed etiam regibus et imperatoribus dominatur; imo seruire ei reges et principes gloriantur; et ut plus aliquid dicatur, etiam demonia ei subiiciuntur,  et potestatem a suo rege accipit calcandi super serpentes et scorpiones , quorum alii cauda pungunt, alii lingua, et super omnem inimici uirtutem, que tota in his duobus, peccati scilicet suggestione et consummatione consistit. Dominatur etiam ceteris mundi uisibilibus creaturis quibuslibet, de dono et gratia sui imperatoris, a quo audire meretur: Terror uester et tremor sit super cuncta animantia terre, et super omnes uolucres celi, cum uniuersis que mouentur in terra . Quod licet bonis et malis uideatur esse commune, specialiter tamen bonorum est, qui non solum animantibus, sed ipsis etiam elementis potenti uirtute leguntur imperasse; ita ut celum clausisse, solem fixisse, tempestuosum erem et mare procellosum solo uerbo serenasse  inueniantur. Quibus specialiter a Paulo dicitur: Omnia uestra sunt, siue Cephas, siue Paulus, siue Apollo; uos autem Christi . Merito quidem Christi esse debent, quibus Christus inuisibilia omnia subiecit, et quos sue ciuitatis ciues conscripsit ad conregnandum, cum orbis Augusti dictus fuerit, qui eum non condidit, sed descripsit ad sibi seruiendum. His de gloria dominationis breuiter prelibatis, ad tractandum de laudis gloria transeamus. Eam siquidem beatus diffinit Augustinus, iudicium hominum bene de hominibus opinantium. Et licet nostri ciues de testimonio conscientie sue potius quam de opinione hominum glorientur; tamen nec bone opinionis famam sibi deesse uolunt, sed commendant se ad omnem conscientiam hominum,  prouidentes bona non solum coram Deo, sed etiam coram hominibus, testimonium habere uolentes etiam ab his qui foris sunt, ut ex luce operum suorum non ipsi, sed Pater suus glorificetur, qui est in celis. Sciunt enim, quod laudando Patrem, nec ipsis laus deerit, sed secundum Salomonem dabitur eis de fructu manuum suarum, et laudabunt eos in portis opera eorum . Fallacem siquidem gratiam et uanam pulchritudinem contemnunt, scientes quod mulier timens Dominum ipsa rectius laudabitur. Hanc laudis gloriam non uanam sed ueram, non fallacem siue fugacem, sed stabilem, nolens Dominus sue ciuitati deesse, multis eam labiorum monimentis inseri uoluit, mittens  ad eam depromendam prophetas, et sapientes, et Scribas; et, ne quid huic deesset glorie, gloriosos etiam reges Dauid et Salomonem ad eam decantandam suo spiritu excitauit: quorum omnium, si dicta super hoc uellemus retexere, citius deficeret tempus, quam copia. Sed ut alios omittamus, sufficit tantum ad Salomonis laudes recurrere, quas, in typo ciuitatis nostre de muliere forti legitur deprompsisse. Ibi quidem post multa, que in laudem eius dicta inueniuntur, legitur: Nobilis in portis uir eius, cum sederit cum senatoribus terre . Et illud, quod premissum est: Laudent eam in portis opera eius . Alie siquidem sunt porte, in quibus que apparent commendantur, alie in quibus non operum, sed conscientie testimonium requiritur  ab illo qui cordium est inspector, qui ipsas iustitias, cum ad iudicandum sederit, iudicabit; et ipsam Ierusalem scrutabitur lucernis, ubi iustus uix saluabitur, et etiam prudentibus uirginibus uix suum sufficit oleum, ut ex eo uel in modico fatuis uirginibus ualeant subuenire . In illis portis nostre ciuitatis gloria manifestius apparebit. Ibi uir ipsius nobilitatis sue gloriam reuelabit. Surgent enim filii eius, et beatissimam predicabunt, et uir eius laudabit eam  dicens: Multe filie congregauerunt diuitias, tu supergressa es uniuersas . In illis portis dabitur ei de fructu manuum suarum, que interim in aliis portis sine fructu laborare et operari uidetur, et fructum non tam percipere, quam sperare, secundum illud:  Singulariter in spe constituisti me , iuxta illorum opinionem qui in aliis portis dicturi sunt: Nos insensati uitam illorum estimabamus insaniam, et finem eorum sine honore. Ecce quomodo computati sunt inter filios Dei, et inter sanctos sors illorum est . Porte glorie erunt ille, in quibus non solum a filiis, non solum a uiro, sed et ab hostibus tam mirifice, tam gloriose ciuitas nostra laudabitur. Porte uero iustitie non incongrue dici possunt, in quibus interim ex operibus iustitie collaudatur, de quibus in Psalmo legitur: Aperite mihi portas iustitie, et ingressus in eas confitebor Domino . Has iustitie portas quatuor esse plurima doctorum scripta testantur. Prima est dolor compunctionis,  secunda uox confessionis, tertia satisfactio operis, quarta est confessio laudis, uel gratiarum actionis. He porte diuersis aperiuntur modis. Primo, cum per eas quid apud nos interius agatur, exterius hominibus aperitur. Reuelatur siquidem uis doloris per lacrymas, uictoria peccati per confessionis humiliationem; quia, sicut initium peccati superbia , sic per humilitatem confessionis triumphatur de peccato; per satisfactionem operis ostenditur ardor feruoris, sicut de Maria Magdalena legitur : Considerauit quod egerat, et noluit moderari quid ageret. Per gratiarum actionem apparet caritatis profectus, que quanto consummatior fuerit, tanto quietius et securius in Domino gloriatur.

 Aliter enim aperiuntur he porte, cum uel ad predicatoris uocem, uel per solam diuinam inspirationem, corda peccatorum, que prius male in mundi concupiscentia obdurata, et cuilibet admonitioni clausa et obsecrata erant, ad penitentiam aperiuntur, et compunctionis dolore scinduntur; ita ut etiam digni penitentie fructus, qui sunt in confessione et satisfactione, remoto omni difficultatis repagulo subsequantur. Sic sibi Propheta portas iustitie aperiri poscebat, ut ingressus in eas, id est ut ingressus eis confiteretur Domino, non in illis remanere uolens, sed per eas ad hanc transire, de qua dicitur: Hec porta Domini, iusti intrabunt in eam . In illas enim peccatores intrant, in istam iustificati a peccatis, quibus per Paulum dicitur:  Iustificati a peccato, pacem habeamus ad Deum ; et qui cum Propheta dicunt Domino: Repleatur os meum laude, ut cantem gloriam tuam, tota die magnitudinem tuam ; quoniam non est speciosa laus in ore peccatoris . Ecce he sunt porte iustitie, per quas ciuitatis nostre ciues intrant ad gratiam, qui per quatuor prescriptas, quas principales diximus, intrant ad ueniam. Bene autem ille principales dicuntur, que ita sunt necessitatis, ut sine illis neque ad ueniam, neque ad gratiam pertingatur; et ut duodecim, quas Ezechiel uidit in spiritu , porte nostre ciuitatis spiritualiter assignentur, sunt et quatuor porte glorie, per quas ad patriam peruenitur, quarum tres merito duodecim  apostolos dixerim, qui fidem sancte Trinitatis per quatuor mundi partes disseminauerunt, et mundo prima fidei rudimenta tradentes, doctrine Christiane ei ianue exstiterunt. Sed et cum uenerit Dominus iudicare uiuos et mortuos et seculum per ignem, creduntur porte futuri ad Christum; porte, inquam, claudende damnandis, aperiende saluandis. Per eas quidem quotquot ad fidem intrauerunt, ad fidei premium admittentur, ab eis iudicandi; per eos Domino presentandi, quorum uni a Domino dictum pro omnibus legitur: Tibi dabo claues regni celorum; et quodcunque ligaueris super terram, erit ligatum et in celis . Et illud: Cum sederit Filius hominis in sede maiestatis sue, sedebitis et uos super sedes duodecim, iudicantes duodecim  tribus Isrel . Tunc sue ciuitati in his portis nobilis apparebit uir eius, cum gloriosus apparebit in sanctis suis, mirabilis in maiestate sua. Tunc istarum portarum reuelabitur gloria, que cum ad fidem intrantium frequentia premerentur, et comprimentium iniuriis quassarentur, minime apparebat, quamuis nec tunc apostoli inglorii prorsus exstiterint. Neque enim mediocris erat gloria, quod in plateis ponebantur infirmi, et sola umbra Petri obumbrati ab incommodis omnibus sanabantur . Nec solum Petri, sed et aliorum miracula si quis uelit attendere, tantam glorie immensitatem nullus sufficiet admirari. Omitto alia gloriosa Dei dona, quibus ipse in eis uoluit glorificari,  que enumerans Apostolus dicit: Alii datur sermo sapientie, alii sermo scientie, alii prophetia, alii discretio spirituum, alii genera linguarum , et cetera que sequuntur: que, si aliquis uoluerit diligentius considerare, cogetur cum Apostolo exclamare: O altitudo diuitiarum sapientie et scientie Dei: quam incomprehensibilia sunt iudicia eius, et inuestigabiles uie eius!  Sed ne tanta altitudo glorie, et tanti spiritualium diuitiarum thesauri iam finiendi sermonis angustia concludantur, melius alteri principio reseruantur, ut ex nouitate principii ad nouitatem glorie corda legentium innouentur. Ipse autem semper Alpha et Omega sit nostri sermonis, qui initium est, etc.



TRACTATUS uIII. DE GLORIA APOSTOLORUM.


De illa deuotione et gloria, que apostolis quotidie a fidelibus exhibetur, aliquid iam dicendum uidetur, que non solum presentibus festiua gaudia de eis frequenter agentibus uisu et auditu sufficienter est nota, sed etiam a patribus ueteris Testamenti per Spiritum preuisa, multifarie multisque modis prenuntiata est ab eis commendata. Ex quibus propheta Dauid, ut ceterorum dicta omittamus, que longum esset retexere, in hanc uocem mirando legitur prorupisse: Mihi autem nimis honorati sunt amici tui, Deus; nimis confortatus est principatus eorum . Quod cum etiam ceteris beatis  assignet Gregorius dicens : Ecce electi Dei carnem domant, spiritum roborant, demonibus imperant, uirtutibus coruscant. Presentia despiciunt, eternam patriam moribus et uita predicant, eam moriendo diligunt, et ad eam per tormenta pertingunt. Occidi possunt, et flecti nequeunt, ita confortatus est principatus eorum: specialiter tamen beatis congruit apostolis, qui pre ceteris sunt a Domino honorati, et potentiori principatu donati, sicut alibi idem Propheta ait: Pro patribus tuis nati sunt tibi filii; constitues eos principes super omnem terram . Nunquid non nimis confortatus uidetur principatus eorum, qui super omnem terram sunt principes constituti? Quis unquam terrenorum principum totam terram obtinuit, licet  monarchiam dicantur aliqui tenuisse? Imo quis uel mediam eius partem aut per se, aut per suos potuit peragrare? Beati uero apostoli ita sunt super omnem terram principes constituti, ut non solum iugum dominationis eorum nullus refugiat, quin potius nullus sit aut princeps aut subditus, qui non libenter ac gratanter ipsorum dominio deuotus colla submittat, qui non eorum patrocinio gaudeat, qui non eorum suffragia reuerenter exquirat. Nimis ergo potens ac fortis factus est principatus eorum. Satis potens est ille principatus, qui ita fortiter custodit atrium suum, ut in pace sint omnia que possidet, et de suis ab eo nullus possit aliquid uiolenter auferre; potentior uero, contra quem nullus  uel se uel sua possit defendere uel tueri; potentissimus uero, cui nec resistere potest creatura aliqua, nec nocere. Sed nimis ille confortatus est principatus, qui nec fine clauditur, nec infestatione aliqua molestatur. Sic confortandum principatum apostolorum sicque confortandas seras portarum nostrarum Propheta preuidens, mirando gloriabatur et gloriando mirabatur. Et, ne tantus principatus honore debito carere uideretur, premisit dicens: Nimis honorati sunt amici tui, Deus . Magnus quippe honor amico exhibetur, cum ad amici secreta consilia, et ad quelibet eius arcana admittitur, sicut ait Dominus apostolis suis: uos autem dixi amicos, quia quecunque audiui a Patre meo, nota feci uobis . Et Propheta  gratias agens Domino dicebat: Incerta et occulta sapientie tue, manifestasti mihi . Maior autem est honor, quando suo amico amicus communicando partitur; maximus, cum omnia sua illi committit, et omnibus eum preficit et preponit. Sic Pharao Ioseph legitur honorasse , sic Nabuchodonosor Danielem , sic rex Assuerus Aman honorare uolens, solium eius posuit super omnes principes quos habebat, ita ut cuncti serui regis eum flectentes genua adorarent . Sed quia ille tanta abusus gloria diu in ea stare non potuit, illum permaximum uel nimium honorem dicere possumus, qui non momentaneus aut transitorius inuenitur, cum eum quem suis omnibus  prefecit, etiam adoptat in filium, et suum constituit heredem. Sic Christus suos uolens honorare amicos, cum factus ipse primogenitus in multis fratribus coheredes habere uoluerit, ceteris tamen fratribus et amicis beatos apostolos preferre uoluit, quibus et specialiter dixit: uos estis qui permansistis mecum in tentationibus meis, et ego dispono uobis regnum, ut edatis et bibatis super mensam meam in regno meo; et sedeatis super thronos, iudicantes duodecim tribus Isrel . Breuiter ista pertranseo, dans tantum occasionem sapienti, ut sapientior fiat. Sed forte minus sufficienter uidebitur aliquibus assignatum, quod sub trium portarum numero duodenarium apostolorum diximus concludendum. Attendat ergo et aliud forte non  contemnendum. Tribus siquidem modis apostoli in ciuitate Domini officium obtinent, et uicem portarum.

Primo siquidem nascenti Ecclesie porte fuerunt ad fidem, quotidie proficienti porte sunt ad iustitiam fidei, tandem coronande ad iustitie premium porte futuri. Quod non immerito in eo forte signatur, quod apostolice documenta doctrine tribus tantum scribendi modis distinguuntur: primo in Actibus apostolorum actuum et dictorum suorum historia texitur; secundo per epistolas nascentis Ecclesie commendantur uirtutes, et uitia corriguntur; tertio que pene maneant impios, et iustos que premia in Apocalypsi prophetatur. Ad idem quoque respicere uidetur, quod triplex Principis apostolorum in Ecclesia festiuitas celebratur:  prima de cathedra, secunda de uinculis, tertia de triumpho. Audientes siquidem eum de persecutore, de mundo, de morte tam gloriose triumphasse, merito de tanta eius uirtute confidimus, ut quod nostris non possumus, tanti patroni meritis assequamur. Audientes autem eum duabus uinculatum catenis, diro carceri mancipatum, ad similia sustinenda pro iustitia prouocamur. Quid de apostolica dicam doctrina, que per Petri cathedram designatur, nisi quod toto orbe fide Christi repleto quatuor ipsius partes quatuor nichilominus pedibus suis cathedra ipsa concluserit? Quatuor siquidem modis coram regibus et principibus, populis et nationibus nomen Christi portando, uerbo, moribus, miraculis, morte denique, eius testimonium sunt confessi. Ilis  quatuor pedibus innitentes, talibus subnixam columnis, suam cathedram firmauerunt, sicut eis a Domino predictum erat, testes eius effecti in Ierusalem, et in Iudea, et usque ad ultimum terre. Hec est illa cathedra, in qua cum numerarentur, et nominarentur fortes Dauid, primus absque nomine legitur sedens sapientissimus princeps inter tres, quasi tenerrimus ligni uermiculus, qui octingentos interfecit impetu uno . Ibi inter fortes Dauid triginta nominantur, deinde tres fortiores, tandem tres fortissimi numerantur, quibus ipso Dauid addito, in summa triginta et septem inueniuntur. In triginta fortibus bonorum coniugatorum exprimitur fortitudo, qui fortes in fide fortium  operum multiplicatione, fidem in se Trinitatis uiuere protestantur. Fides enim sine operibus mortua comprobatur. In tribus fortioribus fides continentium designatur, qui non solum luce bonorum ac fide non ficta sunt contenti; sed etiam cor purum et conscientiam bonam Domino exhibere contendunt: cor purum, ut nichil aliud, quam id quod diligendum est, diligatur; conscientiam bonam, per quam recte uiuendo certa spe quod diligunt odoratur, quod et fide non ficta tenetur. Bona siquidem inuisibilia, que fide non ficta tenemus, per spem bone conscientie odoramur, et per caritatem de corde puro gustamus . His tribus, fide scilicet, spe et caritate, homo subnixus, easque inconcusse retinens non indiget Scripturis, nisi ad  alios instruendos; ita ut multi per hec tria sine codicibus in solitudine uixerint. Unde, sicut beatus ait Augustinus, iam in illis impletum esse uidetur, quod dictum est: Siue prophetie euacuabuntur; siue lingue cessabunt, siue scientia destruetur ; quibus tamen quasi machinis tanta fidei et spei et caritatis in eis surrexit instructio, ut perfectum aliquid tenentes, ea que sunt ex parte non querant. Perfectum sane, quantum in hac uita potest. Hi adeo fortes fuisse dicuntur, ut inter cetera que fortiter egisse narrantur, etiam leones tres in diebus niuis percussisse ferantur. Quod non est aliud, quam quod de Daniele legitur quem in lacum missum leones minime nocere potuerunt ; quia ire et tribulationis tempore, quod  est in die niuis et caliginis, uitia eum non solum non subiugauerunt, sed ei potius diuino sunt auxilio subiugata. Nam quod apud Danielem septem, hic tres tantum leones fuisse dicuntur, ita recte intelligitur, ut in septenario omnia uitiorum genera designentur, sicut septem demonia de Maria a Domino sunt eiecta, in tribus leonibus tria illa maxima, ex quibus cetera omnia oriuntur, superbia scilicet, luxuria et auaritia. Bene autem hec tria leonum nomine exprimuntur; quia leo animal superbissimum, libidinosissimum, et uoracissimum esse perhibetur. Merito igitur triginta fortibus tres isti fortiores dicuntur, quod et illos non latuit, qui Iob tricesimum, Danieli fructum sexagesimum assignarunt. Sed quantumcunque Daniel fortem se  sentiat, nulla se ratione spirituali Ne audeat comparare; quia etsi docti iuxta Danielem intelligendi, qui ad iustitiam erudiunt multos, quasi stelle futuri sunt in perpetuas eternitates, unde et eis solis fructus centesimus assignatur, quia frequenter doctoribus intelligere ex meritis subditorum conceditur, ad quod nec suis studiis, nec sua unquam contemplatione leuantur. Merito igitur fortissimi Dauid doctores intelliguntur, qui seipsos sibi abnegantes, omnibus omnia propter Christum fiunt, ut omnes lucrifaciant Christo, et omnia possint in eo, qui eos confortat Christus. Horum omnium primi et precipui beati fuerunt apostoli, de quorum principe Petro dicitur, quod fuit in cathedra sapientissimus  princeps inter tres. Nec ipsi sine causa, cum sint duodecim, tres dicuntur, sed triplex in hoc doctorum officium innui nobis uidetur. Primum est doctrine, secundum conuersationis et uite spiritualis, tertium diuine contemplationis. Hec tria in illis tribus nobis sunt designata, quos Dominus seorsum ab aliis Apostolis assumens, secum duxit in montem et suam ei gloriam transfiguratus ostendit, Petrum loquor, Iacobum, et Ioannem. In Petro doctrine gratiam specialiter expressam illud manifeste ostendit, quod ei soli dictum a Domino legitur: Pasce oues meas . Et illud: Et tu aliquando conuersus confirma fratres tuos . Illud quoque, quod uas de celo submistum ei est preostensum, et audire meruit a Domino, Macta et  manduca . In Iacob qui luctator interpretatur spiritualis exercitii lucta intelligitur: quam sancti doctores non solum contra uitia luctando quotidie sentiunt, sed in ipsis spiritualibus exercitiis de hoc ad aliud transeundo sepius experiuntur. Neque enim mediocri lucta est, sicut norunt, qui talia sunt experti, cum a dulcedine intime compunctionis, a sedulitate diuinorum officiorum, a peruigili suorum circumspectione actuum, ad fraterne compassionis curam et spiritualibus filiis debitam sollicitudinem ex pastoralis officii debito cogitur quis transire. Unde et talibus congruere uidetur, quod dictum est: Martha, Martha, sollicita es, et turbaris erga plurima . In Ioanne qui supra pectus Domini in cena recubuit, et cui reuelata  sunt secreta celestia, illud manifeste contemplationis genus exprimitur, quod specialiter doctoribus dari solet, ex diuina tantum reuelatione, potius quam ex humana meditatione aut inuestigatione. Tales fuerunt excessus Pauli, quos ipse commemorans, raptum huiusmodi hominem asserit, non deductum . Talis et illa Petri, cuius superius meminimus, de lintei uisione; tales et Ioannis reuelationes, ex ipsa earum constat relatione fuisse. Licet autem singula horum trium in singulis trium predictorum apostolorum emineant, tamen omnia ipsa tria plene atque perfecte in singulis eorum et omnium etiam ceterorum apostolorum fuisse credendum est. Recte igitur ipsi per tres fortissimos Dauid intelliguntur, qui et fortes  contra homines, et fortiores contra demones, fortissimi autem etiam contra Deum, orationibus iram eius placando, et suis meritis ad misericordiam flectendo preualuisse leguntur. Nec solum omnes in tribus, sed in ipso uno suo principe Petro omnes possunt intelligi, cum dicitur: Sedens in cathedra, sapientissimus princeps inter tres. Doctrina etenim apostolica, que et canonica dicitur, maiori pre ceteris Romanorum scilicet pontificum atque doctorum non solum auctoritate, sed etiam sapientie luce prefulget. Unde nec nominatur sedens ille in cathedra, quia doctrina apostolica non ab eis, sed a Christo per Spiritum sanctum est eis inspirata: nec eorum, sed eius potius est dicenda, qui  eis, manens cum eis, repromisit dicens: Cum uenerit Paracletus, quem ego mittam uobis a Patre, docebit uos omnem ueritatem ; et alibi: Cum steteritis ante reges et presides, nolite premeditari, qualiter respondeatis: dabitur enim uobis in illa hora quid loquamini ; et illud: Dabo uobis os et sapientiam, cui non poterunt resistere omnes aduersarii uestri . Quod et Paulus de se profitens ait: Euangelium quod euangelizaui, non est a me, nec per hominem accepi illud, sed per reuelationem Iesu Christi .

Cathedra igitur Petri, Christi potius est, quam Petri; sed ascendens Christus ad regni solium, tribunal ei, siue thronum iudiciarie potestatis promisit, cathedram doctrine Christiane commisit: et  licet ab apostolice doctrine cathedra sacri succedentium Romanorum pontificum canones, et ecclesiasticorum doctorum sapientissima documenta non discrepent, nulla tamen ratione eidem cathedre cequantur, sed uelut scabellum pedum cathedre coherentia, ei semper humiliter obsequuntur, et in medio eorum Petrus sedet, presidens auctoritate sapientissimus diuine reuelationis illustratione, princeps gratie et magnificentie potestate. Audiamus, quid aliqui Romanorum, quidque precipui doctorum ecclesiasticorum super hoc sentiendo professi sunt. Ait Gelasius papa : Sancta Romana Ecclesia post illas ueteris et Noui Testamenti Scripturas, quas regulariter suscipimus, etiam has suscipi non prohibet: sanctam synodum  Nicenam trecentorum decem et octo Patrum mediante maximo Constantino Augusto, in qua Arius condemnatus est; sanctam synodum Constantinopolitanam, mediante Theodosio seniore Augusto, in qua Macedonius hereticus debitam damnationem excepit; sanctam synodum Ephesinam primam, in qua Nestorius damnatus est, consensu beatissimi pape Celestini, mediante ipsius legato; sanctam synodum Chalcedonensem mediante Marciano Augusto, in qua Nestorius, Eutyches, et Dioscorus cum suis complicibus sunt damnati. Sed et si qua sunt alia concilia a sanctis Patribus instituta, post istorum quatuor auctoritatem, et custodienda et recipienda mandamus. Item: Decretales epistole quas beatissimi pape diuersis temporibus ab urbe  Roma pro diuersorum Patrum consolatione dederunt, uenerabiliter suscipiende sunt. Item Leo papa : Ita Dominus noster iehsu Christus humani generis saluator instituit, ut ueritas, que antea legis et prophetarum preconio continebatur, per apostolicam tubam in salutem uniuersitatis exiret, sicut scriptum est: In omnem terram exiuit sonus eorum, et in fines orbis terre uerba eorum . Sed huius muneris sacramentum ita Dominus ad omnium apostolorum officium pertinere uoluit, ut in beatissimo Petro omnium apostolorum summo principaliter collocaret: ut ab ipso quasi quodam capite dona sua uelut in corpus omne diffunderet, ut exsortem se ministerii intelligeret esse  diuini, qui ausus esset a Petri soliditate recedere. Hunc enim in consortium indiuidue unitatis assumptum, id quod ipse erat, uoluit nominari, dicendo: Tu es Petrus, et super hanc petram edificabo Ecclesiam meam . Ut eterni templi edificatio mirabili munere gratie Dei in Petri soliditate consisteret, hac Ecclesiam suam firmitate corroborans, ut illam nec humana temeritas posset appetere, nec contra illam porte inferi preualere. uerum hanc petre istius sacratissimam firmitatem, Deo, ut diximus, edificante constructam, nimis impia uult presumptione uiolare, quisquis eius potestatem tentat infringere, id quod accepit a maioribus non sequendo. Item Urbanus: Sunt quidam dicentes, Romano pontifici semper licuisse nouas condere  leges, quod nos non negamus, sed ualde affirmamus. Sciendum uero est, quia inde nouas leges condere potest, unde euangeliste aliquid non dixerunt. Ubi uero aperte Dominus uel eius apostoli, et eos sequentes Patres sancti sententialiter aliquid diffinierunt, ibi non nouam legem Romanus pontifex dare, sed potius quod predicatum est, usque ad animam et sanguinem confirmare debet. Si enim quod docuerunt apostoli et prophete, destruere, quod absit! niteretur, non sententiam dare, sed magis errare conuinceretur. Item Augustinus de unico baptismo : Quis nesciat sanctam Scripturam canonicam tam ueteris quam Noui Testamenti, certis terminis contineri, eamque posterioribus litteris omnium episcoporum ita preponi,  ut de illa omnino dubitari et disceptari non possit, utrum uerum, uel utrum rectum sit, quidquid in ea scriptum esse constiterit? Episcoporum autem litteras, que post confirmatum canonem uel scripte sunt, uel scribuntur, et per sermonem forte sapientiorem cuiuslibet in ea peritioris, et per grauiorem auctoritatem aliorum episcoporum, doctiorumque prudentiam, et per concilia licere reprehendi, si quid in iis a uero deuiatum est. Item ad uincentium : Noli contra diuina tam multa tam preclara, tam indubitata testimonia, colligere uelle calumnias ex episcoporum scriptis, siue nostrorum, siue Hilarii, siue antequam pars Donati separaretur, Cypriani Agrippini, primo quia genus hoc litterarum ab auctoritate canonis distinguendum  est. Non enim sic leguntur, tanquam ita ex eis testimonium proferatur, ut contra sentire non liceat, sicubi forte aliter sapiunt, quam ueritas postulat. In eo quippe numero sumus, ut non dedignemur etiam dictum ab Apostolo accipere. Et si quid forte aliud sapitis, hoc quoque uobis Deus reuelabit. Ecce quam humiliter Romani pontifices, ecclesiastici doctores apostolice se doctrine subiiciunt, et tanquam scabellum cathedre pedibus se substernunt, ut palam profiteantur non licere Romano pontifici nouas condere leges, ubi aperte Dominus uel eius Apostoli sententialiter aliquid diffinierunt; sed potius quod ab eis predicatum est, debeat usque ad animam et sanguinem confirmare. Sed nec legi litteras  suas doctores uolunt, tanquam ex eis testimonium proferatur, ut contra sentire non liceat, sicubi forte aliter sentiunt, quam ueritas Apostolice doctrine postulat. Sed ne scabellum istud humi et contemptibiliter hereat, et puluere conspersum aliquo modo fedetur, supponitur ei uelut quoddam regium ac nobile substratorium leges mundane, que uel Iustiniane, uel imperiales dicuntur, quod in ipsis legibus Iustinianus ipse profiteri non erubescit, dicens: Leges nostre non dedignantur imitari sacros Canones. ualentinianus quoque imperator, cum ab Oriente ad Hesperias partes ueniens, Mediolani Catholicum uellet ordinari episcopum, euocans episcopos, sic eis locutus est: Nostis ex diuinis eloquiis, qualem oporteat esse  pontificem, quod debeat semetipsum totius imitatorem uirtutis ostendere, testemque doctrine conuersationem bonam habere; cui et nos qui gubernamus imperium sincere capita nostra submittamus; cuius monita, dum tanquam homines delinquimus, necessario ueluti curantis medicamina suscipiamus. Super uos enim est talis electio, qui diuina gratia potiti, et illo splendore fulgentes, melius potestis eligere. Hec Nicolaus papa attendens, ita ait: Lex imperatoris non est supra legem Dei, sed subtus: non quod imperatorum leges, quibus sepe Ecclesia utitur contra hereticos, sepe contra tyrannos, atque contra prauos quosque defenditur, dicamus penitus renuendas; sed quod eas apostolicis et euangelicis atque canonicis decretis  non posse inferre preiudicium, asseramus. Sed ne, que dicta sunt de cathedra, emuli cathedre de sermonis prolixitate corrodant, cum multa adhuc de ea occurrant, alio ea principio reseruamus, ut modica interim quiete releuati, ad ea que dicenda sunt alacriter accedamus. Ipse autem alpha et omega sit sermonis nostri, qui omnium princ. etc.



TRACTATUS IX. DE CATHEDRA PETRI ITERUM.

Nec mirari debet aliquis, nec moueri, si circa ciuitatis nostre portas diutius immoramur, uel si de portis tractaturi, de cathedra prolixius disputamus. Solent enim iuxta portas platee inueniri, in quibus solent sapientibus cathedre preparari, ut de ipsis secundum Salomonem foras fontes sapientie  deriuentur; et in plateis spiritualium aquarum riuuli diuidantur . Sic quippe Iob ad portam ciuitatis procedenti, sicut ipse testatur , in platea cathedra parabatur, ubi uidentes eum iuuenes abscondebantur, et senes assurgentes stabant, auris audiens beatificabat eum, et oculus uidens testimonium reddebat ei. Non ergo mirum, si et nos inuenta latiori planitie Scripturarum, circa portas glorie aliquantulum euagamur, et more ludentium in plateis de portis ad cathedram, de cathedra ad scabellum, de scabello ad tapetem pictum ex Aegypto saltum damus, ne forte improperari nobis possit a patribus illud Euangelicum: Cantauimus uobis, et non saltastis . Cantatum siquidem nobis iucunde et mirabiliter est in libro Regum de fortibus Dauid; et descripta nomina eorum simul et opera in typo apostolorum quibus dictum est: Gaudete, quia nomina uestra scripta sunt in celo . Nam quod primi eorum nomen non edicitur, illud forte significat, ut quisquis ad doctrine officium et cathedram pastoralem assumitur, nomen sibi facere non studeat, sed etsi nomen iuxta nomen magnorum qui sunt in terra habuerit, in eo non gaudeat, sed in eo, si nomen suum scriptum in celo esse confidat, dicens cum Propheta Domino: Non nobis, Domine, non nobis, sed nomini tuo da gloriam : Sic sic nomen Domini, non suum, sanctificari semper postulet et exoptet. Hinc est quod Romanus  pontifex, qui Petri successor est in terris, quando instituitur, nomine pristino deposito, alicuius sanctorum predecessorum suorum nomine insignitur, ut iam non communem hominum uitam aut conuersationem ducat, sed mutatus in uirum alterum non iam sit qui fuerat, et de numero sanctorum effectus, cum Apostolo dicat: uiuo ego, iam non ego; uiuit uero in me Christus . Sic quippe Petrus in signum sui principatus, solus inter alios a Domino nomen accepit, per quod non tam ipse, quam Christus agnosceretur: qui, cum petra dictus sit, a petra Petrum denominauit, dicens: Tu es Petrus, et super hanc petram edificabo Ecclesiam meam . Merito proinde Petrum prefigurauit ille primus fortium Dauid; non solum in eo  quod nomen eius non ponitur, sed et in eo quod sedisse in cathedra, et sapientissimus fuisse inter tres, quasi tenerrimus ligni uermiculus, et octingentos occidisse uno impetu perhibetur . De cathedra autem Petri et sapientia satis iam dictum esse uidetur.

Sed si adhuc alia de ea audire delectat, tres in Scripturis cathedras specialiter legimus commendatas, cathedram Moysi, cathedram Elisei, et cathedram Petri. De prima legitur: Super cathedram Moysi sederunt Scribe et Pharisei . De secunda, quod fecerit mulier Sunamitis Eliseo cenaculum paruum, in quo constituit ei lectum, sellam, mensam et candelabrum . De tertia: Tu es Petrus, et super hanc petram edificabo  Ecclesiam meam; et porte inferi non preualebunt aduersus eam. Et tibi dabo claues regni celorum . Cathedra igitur Moysi, doctrina fuit legis; sella Elisei, doctrina prophetica; cathedra Petri euangelica et apostolica est doctrina. Doctrina legis iustitiam carnis imposuit, sicut Apostolus ait: Non potest lex iuxta conscientiam perfectum facere seruientem; solummodo in cibis et potibus, et iustitiis carnis usque ad tempus correptionis impositis . Hec iustitia carnis erat in hostiis et muneribus, et uariis baptismatibus: que, licet secundum conscientiam perfectum non possent facere seruientem, secundum legis tamen iustitiam iusti dicti sunt multi, etiam coram Domino, incedentes in mandatis et iustitiis legis sine querela. Sic enim  de Elisabeth et uiro eius Zacaria etiam in Euangelio legitur . Doctrina prophetica iustitiam non recte offerendi, sed recte operandi indixit. Unde Isaias: Quo mihi multitudinem uictimarum uestrarum dicit Dominus? plenus sum. Ne offeratis ultra sacrificium frustra. Incensum abominatio est mihi. Neomenias, et Sabbata, et festiuitates alias non feram. Manus uestre sanguine plene sunt. Lauamini, mundi estote, quiescite agere peruerse, discite bene facere. Querite iudicium, subuenite oppresso, iudicate pupillo, defendite uiduam; et uenite, et arguite me, dicit Dominus . Ecce doctrina prophetica primo uictimarum et holocaustorum, et ceremoniarum carnalium uanam spem et fallacem fiduciam tollit; secundo quiescendum a peruerso opere  precipit; tertio bene agere discendum indicit; quarto que inter bona opera sint potentiora et saluti uiciniora, edicit. Huic omnis concinit prophetia, hoc omnes prophete persuadere intendunt, ut declinent peruersi a malo, et faciant quod bonum est. Hec Elisei sella, que licet et inculta, et sermone obscuro uelut ex rudi et impolita materia contexta uideatur, solida tamen et firma, atque immobilis inuenitur, iuxta uerbum Principis apostolorum dicentis: Habetis firmiorem propheticum sermonem, cui benefacitis attendentes tanquam lucerne lucenti in caliginoso loco . Ecce cathedra Petri sellam Elisei aut cathedram Moysi non euertit, sed uelut eis supereminens quasi firmissimis columnis innixa subsistit. De lege enim ait: Non ueni  soluere legem, sed adimplere . De prophetis: Incipiens, ait, a Moyse et prophetis, interpretabatur eis, que de illo scripta erant . Huic etiam concinit, quod Moyses et Elias cum Christo loquentes apparuerunt in monte. Inter hos igitur cathedra Petri medium obtinet locum, uelut dignior et superior, et que illi merito sessori congruat, qui sapientissimus dicitur inter tres. Sicut enim cathedra Petri predictis duabus constat esse superiorem, ita et Petrum in sapientia tanquam Christi uicarium, et primum fortium Dauid, constat fuisse sublimiorem. Eius siquidem sapientia non solum carnis iustitiam, sicut Moyses, nec solum operis rectitudinem, sicut sermo propheticus, sed cordis munditiam requirendam, agnouit et docuit, dicens,  sicut ex ore ueritatis didicerat, et acceperat predicandum: Mundate prius quod intus est calicis uel paropsidis; et quod exterius est, mundum erit . Et illud: Non quod intrat in os, coinquinat hominem; sed quod exit, et cetera. De corde enim exeunt cogitationes male, homicidia , et cetera que sequuntur. Illud quoque: Audistis, quia dictum est antiquis: Non occides , et cetera. In his et aliis multis, que silua nobis euangelica et apostolica profert, docemur, non solum illicitos actus, sed etiam petulantes corporis motus, et irrationabiles cordis affectus cohibere. Merito igitur sapientissimus inter tres dicitur, qui perfectissimus inter eos quos prediximus, perfectioris uite, et abundantioris iustitie precepta noscitur  edidisse. Ut autem huius sapientissimi cathedre dignitas seu firmitas plenius innotescat, quot et quibus nitatur pedibus, intendamus.

Tres siquidem ipsius pedes Dominus in Euangelio uidetur expressisse, ubi discipulis aiebat: Nonne hec scripta sunt in lege, et prophetis et psalmis de me : ubi legem, prophetas et psalmos, de se dicit testimonium perhibere, ut scilicet oporteret eum pati et resurgere a mortuis die tertia, et predicari Euangelium in omnes gentes . Ibi legem, prophetas, et psalmos, Euangelio probat astipulari, et eis uelut tribus stipitibus Euangelium niti. Quibus ut quartus stipes addatur, iunguntur predictis Scripture que hagiographe nuncupantur;  sicut sunt, liber Iob, Salomonis, Daniel, et alii qui non minus manifeste quam ceteri Christum prenuntiando prophetant. uel si inter hagiographa psalmos iuxta Hieronymum computamus, possumus quartum pedem dicere, scripturam illam, quam idem Hieronymus apocrypham nominat, scilicet librum Sapientie, Iesu filii Sirach, Tobie, Iudith, Machabeorum, in quibus nichilominus inuenimus Christi et apostolorum tempora presignata. In his omnibus Scripturis ueteris Testamenti si sensus spiritualis requiratur, ut eliciatur mysticus intellectus, inuenietur non minus mirabiliter, quam decenter tenerrimus ille ligni uermiculus de quo statim post cathedram subinfertur. Quid enim uermiculo illi similius spirituali intellectu? uermiculus  siquidem ille ex aliquo ligni humore uelut ex quadam occulta ipsius materia et accidentali calore secreta quadam ui nature exterius adhibita procreatur. Hic spiritualis intellectus ex duritia littere tracta similitudine quasi quodam humore reperto, et calore Spiritus sancti animum inspicientis inflammante pariter et illustrante, uelut quodam sole erem accendente extruditur. Hic uelut tenerrimus ligni uermiculus quidam non uiolentia utens alicuius percussionis, sed uicem obtinens unctionis, littere duritiam occulta quadam et subtili examinatione inflectendo emollit; animum quoque inspicientis quadam ui uoluntaria demulcendo compungit. Hunc uermiculum Paulus in cordibus auditorum suorum procreari uolebat, cum diceret: Littera occidit,  spiritus uiuificat . Petrus quoque id ipsum aliis uerbis exprimit, dicens: Omnis prophetia propria interpretatione non fit. Non enim uoluntate humana allata est aliquando prophetia, sed Spiritu sancto inspirati locuti sunt sancti Dei homines . Ac si diceret: Si iuxta propriam interpretationem uerba prophetica accipitis, ligni, imo lapidis potius duritiam, quam intelligentiam capietis. Si autem Spiritu illo ducimini, quo fuerunt prophete inspirati, in eorum uerbis Spiritum et uitam inuenietis, et ex eis ipsi etiam uobis uitam comparabitis, ut more teredonis sermo Dei in uobis operetur, et si non cito gressu, iugi tamen conatu quidquid in uobis durum est emolliens, et in similem sui commutans qualitatem. Hoc igitur teredone  duce rimemur cetera, que in eadem littera subiunguntur, ut ex eis uitale aliquid ipsi percipientes tenerrimi illius uermiculi eximiam uirtutem mox in nobis experiamur. Sequitur ergo, quod occiderit hic sapientissimus octingentos impetu uno . Quid, queso, utilitatis ex littera ista, cum legitur, fidelibus prouenit; qui non solum occidere, sed etiam sine causa irasci homini prohibentur? Sed ueniens Spiritus Domini, qui ut hec scriberentur inspirauit, et qui in corde scribentis uelut tenerrimus uermiculus quidam reconditus etiam hoc littere sibi reconditorium preparabat, iam nobis in lucem prodeat, et omni duritia et obscuritate remota, quid in hoc facto uoluerit prefigurari, declaret.  Primo siquidem saluo altiori mysterio, si corpoream huius fortitudinem spirituali Petri comparemus uirtuti, incomparabiliter Petri inueniemus uirtutem excellere, qui non solum octingentos, sed etiam tria millia hominum uno sermonis sui impetu una die baptizatos mundo legitur occidisse. Sed et octingentos uno impetu occidit, cum in Simone omnes Simoniacos condemnauit, dicens: Pecunia tua tecum sit in perditione ; quoniam donum Dei existimas pecunia possideri . Quasi diceret: Gratiam Spiritus sancti que septenario designatur, ad octonarii questum uoluisti transferre, questum estimans pietatem. Sed non est tibi pars, neque sors in sermone isto. In felle enim amaritudinis, et obligatione iniquitatis uideo te esse ,  dum octonarium rerum mundanarum, que per quatuor mundi partes ex quatuor elementis subsistunt, multiplicare contendis, et gratiam septiformis Spiritus, que amaritudinem aut tedium nullum habet, uenalem reputando contemnis. Octingentos quoque uno impetu sermo apostolicus occidit, cum hereticos quosque ab Ecclesia condemnando precidit. Sic Nicena synodus in Ario Arianos omnes una sententia condemnauit, Constantinopolitana in Macedonio omnes Macedonianos, Ephesina Nestorianos in Nestorio, Chalcedonensis Eutychianos in Eutyche uno gladii spiritualis ictu peremit: quod hodie quoque per totum orbem Petri gladius facere non desistit, cum iuxta prophetam carnes deuorare non desinit , carnalium hominum  uitia uel corrigens, uel precidens. Ecce hic gladius carnalibus inuenitur asperrimus, spiritualibus tenerrimus; sedentibus in cathedra, et eum de ipsa uibrantibus splendidissimus reperitur.

Hec autem sunt, que sedentibus in cathedra spiritualiter pre ceteris congruunt, scilicet lumen discretionis, zelus rectitudinis et affectus pietatis. Secundum ista pro uariis subditorum meritis gladium uerbi Dei circa impios oportet uariari. Unde beatus Benedictus, qui iustorum omnium spiritu plenus fuisse legitur, qualis debeat esse pastor in Regula sua describens, ita ait : Oportet eum esse doctum lege diuina, ut sciat unde proferat noua et uetera. Et in sequentibus: Obedientes  et mites ut in melius proficiant, obsecret. Duros uero corde et improbos ut durius increpet et corripiat, admonemus. Spiritus quoque sanctus in igne super apostolos apparens, hec spiritualiter uisus est figurasse. Ignis enim lucis habet splendorem, caloris suauitatem, urendi asperitatem. Eadem etiam in tribus animalium faciebus designata uidentur, ut qui officium pastorum suscipiunt, et uice animalium Ecclesie murum trahunt, faciem leonis exhibeant peruersis, faciem hominis simplicibus et mansuetis, faciem aquile spiritualibus et eruditis . Sic Paulus faciem aquile assumens, sapientiam loquebatur inter perfectos; facie hominis utens lac potum paruulis propinabat; flebat cum flentibus, gaudebat cum gaudentibus  . Faciem uero leonis, quoties oportuit, semper tamen coactus induens, Corinthium tradidit Satane in interitum carnis; in promptu habuit ulcisci omnem inobedientiam, et omnem altitudinem extollentem se aduersus Christi scientiam deiicere non dubitauit. Sicque his faciebus uicissim, et absque confusione uti nouit, ut nec plus habens de leone, minus habere uoluerit de homine; uel plus habere uolens de homine, minus habuerit de leone; uel utriusque horum deposita facie totus aquila uoluerit apparere. Hac quoque discretione usus beatus papa Gregorius alios etiam uti docebat, dicens : Compassionem quippe homini, rectitudinem uitiis debemus, ut in uno eodem homine et diligamus bonum quod factus est, et persequamur  malum quod fecit, ne, dum culpas incaute remittimus, non iam per caritatem compati, sed per negligentiam condescendisse uideamur, id est non tam hominem homini, quam bouem exhibeamus. Sed si bouinum aliquid sanctis inesse dicere uideamur, non eis bouine tarditatis uitium assignemus, sed quam sit aptum hoc animal diuinis sacrificiis, attendamus. Huius ergo animalis faciem soli Deo, non homini exhibemus, cum in ara cordis nos ipsos diuinis oculis immolamus, et hanc faciem sibi in Canticis dilectus precipit exhiberi, dicens: Ostende mihi faciem tuam . Ac si dicat: Hanc tuam reputo, quam tibi formas de tuo, quia in te materiam infirmitatis et culpe causam inuenis, unde merito compungaris; et hanc mihi soli ostendi uolo,  qui solus remedium infirmitatis conferre ualeo, solus culpam abolere sufficio.

Nec uideri debet contrarium huic sensui, quod sequitur: Nam facies tua decora . Quanto enim est queque anima sibi amplius indecora, tanto oculis sponsi speciosior apparet. Has facies beatus Benedictus prelatos subditis exhibere docebat, cum diceret : Si delinquenti fratri abbas adhibuit fomenta, si unguenta adhortationum, quod est faciem hominis exhibere; si medicamina diuinarum Scripturarum quod est faciem aquile, si ad ultimum plagas uirgarum, exustionem excommunicationis, quod est faciem leonis; exhibeat tandem quod maius est, suam et suorum orationem,  quod est bouis faciem adhibere. Et licet in hunc modum he facies exhibeantur proximo, specialiter tamen facies bouis orando, et facies aquile contemplando debentur Deo, facies leonis, et facies hominis proximo. Unde et he due, hominis scilicet et leonis non incongrue exprimuntur in illis duobus fortibus Dauid, qui primo ipsorum fortium subnectuntur. Leonis siquidem faciem prima facie nobis Eleazarus et re et nomine representat, in eo quod dicitur percussisse Philistheos, donec obrigesceret manus eius cum gladio . Quid est enim obrigescere manum cum gladio, nisi absque ulla, remissione zelum iustitie contra peccata et uitia inflexibiliter exercere, et uelut in uirga ferrea uel regendo subditos, uel motus illicitos comprimendo  leonis insuperabili uti seueritate? Sed ad hoc agendum opus est Dei adiutorio, quod Eleazarus sonat, nec tam de propria uirtute, quam de Dei est auxilio confidendum, ut dicat qui huiusmodi est: Dominus mihi adiutor, non timebo quid faciat mihi homo . Nihil enim, secundum apostolum, nocere nobis poterit, si boni emulatores fuerimus . Sed caueat Eleazarus ne, dum leonis exercet seueritatem, leonis incurrat austeritatem. Ista enim, si adsit, odibilem, illa si desit contemptibilem reddit. Unde in Ecclesiastico legitur: Non sis quasi leo in domo tua, euertens domum tuam, et opprimens subditos tibi . Econtrario legitur de Iuda Machabeo: Similis factus est leoni in operibus suis, et persecutus est iniquos  perscrutans eos; et qui conturbabant populum suum succendit flammis. Et repulsi sunt inimici pre timore eius, et exacerbabat reges multos, et letificabat Iacob in operibus suis. Et directa est salus in manu eius, et congregrauit pereuntes . Sic et de hoc Eleazaro dicitur, quod facta per eum salute magna, populus qui fugerat reuersus est ad cesorum spolia detrahenda. Ecce quantum prodest populo facies leonis in magistro. Sicut enim ubi non est gubernator, populus corruit; et, sicut ue terre cuius est rex puer, et cui effeminati dominantur, sic dissipat impios rex sapiens, et curuat eos fornice. Roboam siquidem dominante, populus sub Dauid congregatus diuiditur ; Iuda uel Eleazaro triumphante qui perierant congregantur;  et qui fugerant, ad cesorum detrahenda spolia reuertuntur . Sequitur in fortibus Dauid Eleazarum Semmaa, de quo legitur, quod cum fugisset populus a facie Philisthiim, stetit ille in medio agri lente pleni, et tuitus est eum, percussitque Philistheos, et fecit Dominus salutem magnam . Semmaa iste audiens interpretatur: in quo aperte faciem hominis intuemur, cum prelatum cernimus aures propitias subditis inclinare, clamorem pauperum efficaciter exaudire, uociferantem eripere de manu fortiorum, egenum et pauperem a diripientibus eum . Sed ne in hoc Semmaa, uel in porta undecima, propter undecim saga cilicina, et undecimum psalmum, qui sanctitatis  defectum deplorat, diminutionem aliquam suspicemur, sub altero principio factum eius subtiliter indagemus. Ipse autem semper alpha et omega sit sermonis nostri, qui uniuersorum principium est et finis; et sine principio et fine permanet in secula seculorum.



TRACTATUS X. DE TRIBUS PRAELATORUM ORDINIBUS, ET CLERI SUPRA POPULUM EXALTATIONE.

Ad portam undecimam accessuri, priusquam agrum lente plenum, quem Semmaa in ea tuetur, intremus, libet intueri in his tribus robustis fortium Dauid, per quos prelatos diximus designari, tres distincte expressos ordines prelatorum: qui sicut hodie in Ecclesia distinguuntur, ita et apud  ethnicos, apud Iudeos, et in Nouo Testamento a Domino inuenimus distinctos. Apud gentiles quidem simplices sacerdotes templorum flamines, maiores archiflamines, maximi protoflamines. In ueteri quoque Testamento summi sacerdotes in anno semel in Sancta sanctorum introibant. Minores sacerdotes quotidie tabernaculum intrantes sacrificia consummabant. His quoque leuite uelut minimi subseruiendo ministrabant. In Nouo autem Testamento Iacobus, Cephas et Ioannes, qui secundum Apostolum columne erant aliorum, dextras dederunt Paulo . Dominus quoque Petrum, Iacobum et Ioannem assumens duxit in montem excelsum, et ostendit illis gloriam suam . Istorum uice hodie in Ecclesia sunt primates  et archiepiscopi instituti, uice aliorum apostolorum episcopi. Fuerunt etiam preter apostolos et alii septuaginta duo a Domino designati, et missi in omnem ciuitatem et locum, quo erat ipse uenturus: quibus specialiter dictum est ab eo: Ecce ego mitto uos, sicut oues inter lupos . Loco istorum sacerdotes hodie plebibus preferuntur, quos Semmaa iste proprie designare uidetur, sicut et superiores ordines duo premissi forte manifeste demonstrant. Primates et archiepiscopos primus sedens in cathedra, qui et sapientissimus asseritur; quia quanto sunt ceteris superiores, tanto et esse conuenit sapientiores. Nam et aquila que aliis auibus dicitur preeminere, clarius etiam omnibus oculos noscitur infixos luci tenere. Episcopos Eleazarus,  qui rigidissimus fuit, sicut et ille sapientissimus. Nam, sicut leo ceteris bestiis fortitudine noscitur preeminere, sic episcopos rigidiores minoribus sacerdotibus, et constantiores conuenit apparere. Minoribus quippe, quibus dictum est: Ecce ego mitto uos sicut agnos inter lupos , pietas specialiter congruit, et mansuetudo, ut nulla seditiosarum plebium inquietudine, nulla improbitate ad rancorem uel odium prouocentur; sed, sicut agni mansuetissimi luporum rabiem sustinentes, illum qui sicut ouis ad occisionem ductus est, et sicut agnus coram tondente se obmutuit , infatigabiliter imitentur. Attendant subtiliter factum Semmaa, in quo quid eis agendum sit, plenius edocentur. Ipse siquidem agrum lente plenum a Philistheis  tuitus esse perhibetur. Quis iste ager est, nisi uita terrena, cuius agri Cain primo, deinde Esau factus est agricola? Econtra Abel pastor ouium, Iacob uir simplex habitans in tabernaculo . Bene in Abel, qui primus obtulit et oblatus est sacrificium Deo; et in Iacob, qui primus unxit lapidem, et erexit in titulum, fundens oleum desuper, nostrum est sacerdotium prefiguratum, quod his duobus sacramentis, incorruptibilis scilicet hostie immolatione, et sacri chrismatis delibutione specialiter noscitur institutum. Specialius tamen in Iacob, qui etiam decimas offerendo, et in duorum hedorum morte, tanquam in gemina carnis, scilicet et spiritus petulantie  mortificatione, et proprii nominis alteratione, ea que hodie in Ecclesia obtinent, uelut historialiter noscitur expressisse. In Cain uero et Esau terrenus est populus recte prefiguratus, quorum primus inuidia et odii fraterni scelere tabefactus a facie Domini est eiectus; alter, dum uenatur in agro, domi est supplantatus a fratre, et oppido lassus de agro reuersus libenter primogenita dedit pro rufa lenticule coctione.

Non mirentur sacerdotes, cum uident hodie laicos inuidie stimulis agitari; timeant autem laici, qui tales se sentiunt, a facie Domini se cum Cain expelli. Sed et si se a lumine diuine sapientie experiuntur eiectos, non tamen ad laqueum desperationis recurrant, sed Deo humiliter subiecti ab  iniquitate declinare contendant. Non autem conturbentur et doleant cum sint priores natu, si clerum sibi conspiciunt preeminere; sic quippe futurum Dominus preordinauit, et preordinatum in Iacob et Esau presignauit. Isaac siquidem, cum benediceret Iacob, Domino inspirante, sic ait: Det tibi Deus de rore celi et de pinguedine terre abundantiam frumenti, uini et olei, et seruiant tibi populi, et adorent te tribus. Esto dominus fratrum tuorum, et incuruentur ante te filii matris tue. Qui maledixerit tibi, maledictus erit, et qui benedixerit benedictionibus repleatur . Econtrario dictum est Esau: In pinguedine terre et in rore celi desuper erit benedictio tua. uiues in gladio, et fratri tuo seruies . Ecce quam manifeste statum utriusque, cleri  scilicet et populi Christiani Spiritus sanctus in his uerbis expressit. Clero siquidem non solum rorem celi, sicut quidam blasphemant, sed et de pinguedine terre abundantiam pleniorem concessit. Seruitutem etiam populorum, adorationem tribuum, et dominationem fratrum suorum, et incuruationem expressit: in quibus omnibus, non latriam, que soli Deo debetur, sed duliam intelligimus, que et angelis et sanctis hominibus, sanctorumque quibuslibet successoribus exhibetur. Popularibus autem cleri seruitutem indixit, et uiuendum ei gladio, et in pinguedine terre benedicendum predixit. Nam, etsi ei rorem celi concessit, non tamen roris celi abundantiam, et ipsum rorem, non in se habituros, sed desuper a clero, et post terre pinguedinem  percepturos predixit. Sed non solum quid sit per Isaac a Domino predictum, sed et quid inter ipsos fratres actum sit attendamus. Esau siquidem primogenita fratri libens primo, et ea paruipendens leuiter concessit. Sed postmodum concessisse se dolens ad persecutionis tyrannidem se conuertit. Sic et Constantinus Romano pontifici regni insignia, coronam scilicet et purpuram regalem deuotus primo obtulit, quod in uestibus Esau ualde bonis Iacob a matre concessis prefiguratum fuit; sed et in successoribus suis eidem postmodum exsilia intulit, mortem etiam comminatus, iniurias multas inflixit, sed tandem Esau Iacob patientia et longanimitate deuictus, diuine sententie quamuis  inuitus acquieuit; et conductum ei atque defensionem, potius tamen ex simulatione quam ex deuotione, obtulit: quam et Iacob sapienter, et prouide recusauit, dicens: Nosti, quod paruulos habeam teneros, et oues fetas, quas si plus in ambulando fecero laborare, morientur omnes una die . Que omnia apud sacre Scripture gnaros expositione non indigent sed tantum rememoratione. Illud autem potissimum uidetur attendendum, quo iure, quibusue ex causis minor natu primogenito sit prelatus; et prima quidem facie ius in euidenti esse uidetur, quod Iacob lentem quam coxerat, non antea fratri instanter petenti concessit, donec ille primogenita sponte cessit. Sic et clerus eodem etiam iure populis est prelatus, cum  carnis et sanguinis opera uelut rufam lenticule coctionem, licet gustum suauem, tamen uisui nociuam a se abiiciens, populis cedendo concessit. Illi uero uelut animales, et que sunt Spiritus Dei minime percipientes, eadem carnis opera uelut summum aliquid retinentes, maluerunt carnalibus et secularibus implicari, quam Deo militando in spiritu ambulare. Clerus uero uerbum apostolicum libenter amplectens, illud scilicet: Spiritu ambulate, et desideria carnis non perficietis ; illud etiam non surda aure audiens: Si enim secundum carnem uixeritis, moriemini. Et: Qui in carne sunt, Deo placere non possunt . Et: Qui in deliciis est uiuens mortuus est . Spiritu facta carnis mortificare, ut uiueret, preelegit. Iuste igitur  sicut spiritus carni, sic spiritualiter uiuentes carnaliter sapientibus preferuntur. Ecce primogenita, que lentis non comestio, sed concupiscentia Esau abstulit, Iacob eiusdem lentis despectus contulit, et primatum clerus ex continentie castitate promeruit, quam carnalis concupiscentie suauitate, uelut quadam rufa lentis decoctione pluris duxit. Est et alia huius preposterationis causa, pius scilicet nostri Iacob dolus, qui carnem peccati uelut quamdam hedi pellem assumens, in similitudinem carnis peccati uenire uoluit, tentatus per omnia pro similitudine absque peccato . Hunc pietatis dolum, matre gratia operante, Iudeorum populus, uelut pater cecus ignorans benedictionem quam Isaac Iacob uerbo dederat, opere  in Christo nesciens adimpleuit. Si enim cognouissent, nunquam Dominum glorie crucifixissent . Huius ergo nostri ueri Iacob merito, qui non tam ungendo lapidem, quam seipsum unctum lapidem exhibendo, unctus oleo letitie pre consortibus suis , coronatus et oblatus in cruce uerus nobis rex factus est et sacerdos, illi etiam qui sacerdotio funguntur ei, genus electum, regale sacerdotium, iuste dicti sunt et effecti , benedictionem paternam uelut filii spiritualis Aaron iure hereditario possidentes

Sed inter hec meminerit noster Semmaa utendum sibi esse, non gloriandum potestate quam accepit in edificationem, non in destructionem. Sciat  tuendum sibi traditum agrum lente plenum, potius quam demetendum, prohibitum sibi lentis esum, carnalium scilicet operum delectationem, agri sibi commissam defensionem. Studeat igitur spiritualis Semmaa carnalem populum uelut agrum lente plenum tueri, saltem a criminalibus peccatis, si non a concupiscenda uxore proximi, saltem ab adulteranda, si non a re eius concupiscenda, saltem a rapienda; si non ab odio, saltem ab homicidio. Tueatur pauperes ab iniuriis diuitum, diuites a laqueis demonum, docens eos non superbe sapere, nec sperare in incerto diuitiarum, dicens eis, quia qui uolunt diuites fieri, incidunt in tentationem, et laqueum diaboli . Caueat autem idem Semmaa, ne solam uocem Iacob retinendo, manus Esau  non tam simulare, quam habere dolis et fallaciis, uelut pilorum asperitate et subtilitate uersutas inueniatur. Nam et tales aliquos sacerdotes futuros Spiritus sanctus ex illo facto uidetur innuisse, et Dominus hoc ipsum in Scribis et Phariseis arguens: Super cathedram, inquit Moysi sederunt Scribe et Pharisei: que dicunt, facite; que autem faciunt, facere nolite . In quibus uerbis quid aliud dicere uidetur, nisi, uox quidem uox Iacob est; sed manus manus sunt Esau?  uerumtamen propter sacerdotii reuerentiam, cathedre deferatur, uoci obediatur. Timeant tamen sacerdotes, ne qui propter uocem Iacob, et propter lentis contemptum benedictionem meruerunt; propter manus Esau et lentis concupiscentiam cum presbyteris  Babylonicis mortis maledictionem incurrant. Primus siquidem illorum pro fraudulentis et iniquis iudiciis condemnatus audiuit. Nunc uenerunt peccata tua, que operabaris prius, iudicans iudicia iniusta, innocentes opprimens, et dimittens noxios . Unde et damnationis sue sententiam accepit, Spiritu sancto per os Danielis dictante atque dicente ei: Cum ilice pereas. Ilex siquidem iugem retinet foliorum uirorem; fructum autem profert porcis potius, quam humanis usibus aptum. Quid est autem uiror foliorum, nisi integritas et sanorum uigor uerborum? Quid uero fructus porcorum nisi opera carnis, que enumerans Apostolus post flagitiosa etiam facinora, subintulit, dicens: ueneficia,  inimicitie, contentiones, emulationes, ire, rixe, inuidie, homicidia?  Quid est etiam dicere, cum ilice pereas, nisi quod subiungit Apostolus: Quoniam qui talia agunt, regnum Dei non consequentur?  Secundus denique de flagitio uelut de lentis edulio condemnatus audiuit. Species decepit te, et concupiscentia subuertit cor tuum . Unde et per sententiam subiunctum est: In lentem comminuet te angelus . Merito qui lentem aliis concesserat, et carnalibus ille cebris uelut quibusdam minimis spiritualia et celestia uelut summa pretulerat, ad minuta rediens in eis comminuitur, ut iam nonnisi ima sapiat, et ad capienda celestia non assurgat. Hec de tribus robustissimis Dauid ad presens dicta sufficere possent; si non aquam Bethlehemiticam  cum Dauid sitiremus, nec uideatur posse satisfieri siti nostre, nisi eadem nobis aqua non bibenda, sed libanda Domino offeratur. Quod horum trium robustissimorum mysterio tunc iuxta litteram factum fuit, et postmodum a spiritualibus spiritualis Dauid fortissimis spiritualiter noscitur esse factum. Apostoli siquidem et eorum successores quos per tres fortissimos Dauid diximus intelligendos, de cisterna legis Mosaice, que alibi piscina dicta est, quinque porticus habens, aquam spiritualis intelligentie non minus fortiter, quam subtiliter elicuerunt, et iuxta Salomonem fortiter prementes legis ubera , non solum lac moralis scientie, sed etiam butyrum sensus allegorici expresserunt. Tanto autem fortius id ab eis factum  apparet, quanto ab inimicis Dauid Scribis et Phariseis, qui carnaliter legem intelligebant, eadem cisterna studiosius obsessa cingebatur, et obseruata diligentius claudebatur. Irruperunt siquidem apostoli castra inimicorum, cum, sicut in apostolorum Actibus legitur, congregati principes et seniores et Scribe in Ierusalem, et Annas princeps sacerdotum, et Caiphas, et Ioannes, et Alexander, et quotquot erant de genere sacerdotali, statuerunt in medio Petrum et Ioannem, interrogantes eos: In qua uirtute, aut in quo nomine facitis hoc uos? Tunc Petrus repletus Spiritu sancto dixit ad eos: Principes populi et seniores audite: In nomine Iesu Christi Nazareni quem uos crucifixistis, quem Deus suscitauit a mortuis, in hoc iste astat coram uobis sanus.  Hic est lapis qui reprobatus est a uobis edificantibus, qui factus est in caput anguli . Deus autem qui prenuntiauit per os omnium prophetarum pati Christum suum, impleuit sic. Moyses quidem dixit: Prophetam uobis suscitabit Deus de filiis uestris; tanquam me ipsum audietis. Et omnis anima que non audierit prophetam illum, exterminabitur de plebe. Et omnes prophete a Samuel et deinceps, annuntiauerunt dies istos. uos estis filii prophetarum, et testamenti, quod disposuit Deus ad patres nostros dicens ad Abraham: In semine tuo benedicentur omnes familie terre . Paulus quoque per medias acies inimicorum transiens, et fiducialiter Iesum eis annuntians, ait: Annuntiamus uobis eam que ad  patres nostros facta est repromissionem, quoniam hanc Deus adimpleuit filiis nostris, resuscitans Iesum, sicut et in psalmo secundo scriptum est: Filius meus es tu; ego hodie genui te. Alias quoque dicit: Non dabis Sanctum tuum uidere corruptionem . Quibus contradicentibus Iudeis, et repletis zelo, Paulus et Barnabas constanter dixerunt: uobis oportebat primum loqui uerbum Dei: Sed quoniam repellitis illud, ecce conuertimur ad gentes . Ecce aqua spiritualis intelligentie Iudeis ablata, gentili populo ab apostolis oblata, et in eis ipsi Dauid, qui de gentili populo mediante Ruth ex Moab duxit originem; que et ipsa nobis aquam spiritualiter intellecta propinat; sed nos ad alia tendentes, quod cepimus, breuiter prosequamur.  Sane quod Dauid aquam desideratam non bibendam sed libandam Domino dignum duxit, in nobis sine dubio signat, quod noster Dauid Christus aquam quam prediximus, non quesiuit sibi ad humane infirmitatis, quam susceperat, remedium; sed in diuine nature, que seipsam ad hominem inclinauerat, argumentum.

Quod enim est fidei nostre certius argumentum, quam quod ea que a Christo facta pro nobis credimus, a prophetis predicta longe ante cognoscimus, et in ueteri Testamento, uelut in cisterna Bethlehemitica aquam limpidissimam reconditam inuenimus? Sic quippe Isaias ait: Annuntiate que uentura sunt in futurum; et sciemus quia dii estis uos . Nos quoque si aquam spiritualis scientie desiderando  sitimus, non eam ad presentis uite fallacem et fugacem gloriam requiramus; sed ad placandum nobis Deum, et ad imbuendos proximos eam a Domino, sicut ait Iacobus, postulemus; et totum ei in nobis, quidquid adepti fuerimus ascribamus, dicentes cum Apostolo: Non sumus sufficientes cogitare aliquid a nobis, quasi ex nobis, sed sufficientia nostra ex Deo est . Sanguis autem iudicata est a Dauid aqua ista; quia, sicut uita carnis in sanguine est, sic uita anime in sapientie calore consistit. Quod autem iuxta portam Bethlehemiticam cisterna hec fuisse describitur, non aliud esse uidetur, quam uetus Testamentum, in quo ueteres historie uelut aque nubium esse, quod non tam cisterna uel puteus, quam fons puteus, et porta aperta ciuitatis  nostre Bethlehem ab ipsius ciuitatis incolis comprobatur. Hanc portam conuenientissime beatam Mariam dixerim, de qua in Bethlehem Iude natus est Christus, uelut fons ascendens de terra, irrigans uniuersam superficiem terre; et fluuius egrediens de loco uoluptatis ad irrigandum paradisum ; qui in quatuor Euangelia, quasi in quatuor capita diuisus, orbem uniuersum fecundat. De hac nobis nostre ciuitatis duodecima porta grandis nobis est sermo, et tanto interpretabilior ad dicendum, quanto auditores auidiores fore confidimus ad audiendum. Quanto autem est hec materia dignior; tanto nouum ei principium assignari dignius esse cognoscitur, ut ad tantam materiam corda legentium quiete  modica releuata ardentius preparentur. Ipse autem semper Alpha et sit sermonis nostri, qui, etc.



TRACTATUS XI. DE PORTA DUODECIMA CIuITATIS DEI, B. uIRGINE DEIPARA.

De gloriosissima Domini Dei nostri incorrupta matre et uirgine tractaturi, gloriosissimum filium eius Dominum nostrum suppliciter exoramus, ut que Scripturis sacris de ea gloriose inseri uoluit, nobis reuelare dignetur; et ea nos de ipsa loqui doceat, que et si non eius congruant dignitati, nostre saltem indignitati conueniant, nostre satisfaciant deuotioni, et uel paruulorum sufficiant lectioni. Igitur quam multifarie, quamque multis modis olim Deus loquens patribus in prophetis eam magnifice  commendare uoluerit, quidam attendens, in hanc uocem metro ludens erupit:

Multa de te sunt prophete locuti presagia;
Non ignari singulari te ditandam gratia.
Nam qui nasci atque pasci, tua carne uoluit,
Nec Scripturis nec figuris tuas laudes tacuit.
Prius autem quam ad ea que a prophetis et patribus de ipsa dicta et figurata dicuntur, accedamus; attendendum diligentius, et dicendum esse uidetur quod hec duodecima nostre ciuitatis porta, de qua tractare habemus, premissarum portarum prima sit et suprema. Prima ordine, dignitate suprema. Ab ipsa quidem cetere porte habuerunt initium, in ipsa obtinent fulcimentum, per ipsam recipiunt complementum. Ipsa quidem in eminentiori parte ciuitatis  sita, aliis ministrat lucem, glorie dignitatem confert, affert consummationem. Ex ipsa namque sacramenta nobis omnia profluxerunt, gratiarum omnium carismata et exempla uirtutum non minus delectabiliter effulserunt. Denique ipsis etiam apostolis primo per eam uelut per orientalem portam nostre redemptionis primordia patuerunt. A quo enim melius, que de nostri Redemptoris infantia scripturi et predicaturi erant in uniuerso mundo, ac fidelius potuerunt addiscere, quam ab ea que omnia uiderat et audierat, et manibus suis tractauerat, firmiter conseruauerat conferens in corde suo?  Unde eis nisi per eam innotuit, angelicum illud Aue mundo tam suaue? Unde tota ipsius angelice salutationis series, cuius singula  uerba, uelut cuiusdam diuine epistole per angelum allate, sed Spiritu sancto dictante, oracula sunt diuina? Unde ipsius responsio uirginis, et ipsius angeli, qualiter que dicta erant ab eo fieri deberent, instructio, et conceptus Elizabeth tam prenuntiatio angelica facta ad Zacariam, quam annuntiatio edita ad Mariam? Unde Marie ascensio ad montana, et ad salutationem eius propheticum Elizabeth responsum, et ipsius Marie canticum non magis propheticum quam profundum? Unde tandem Domini nostri stupenda et ueneranda, ipsisque celestibus miranda natiuitas, pannorum inuolutio, reclinatio in presepium, angustia diuersorii, angelica apparitio ad pastores, euangelizatio magni gaudii  quod foret omni populo, hymni angelici decantatio gloriosa? Hec omnia Maria conseruans et conferens in corde suo, portam se clausam usque ad octauam Circumcisionis diem mundo exhibuit: que iam Spiritu sancto reserata Filio Dei patuerat, et non soli Gabrieli, sed etiam multitudini celestis exercitus patefacta luce clarius resplendebat. Hec etiam octauo filii sui die mundo cepit sensim aperiri, ne si subito totam se aperiret, oculis minus sanis non tam lucem fulgore, quam cecitatem inferet. Ea igitur die nomen illud suaue auribus, dulce ori, in corde iubilum, quod sola et prima ab angelo didicerat, filio suo imponens, uelut stella matutina solis nouiter orientis mundo lumen inuexit. Nonne per huius nominis impositionem dicere ad singulos,  dicere ad omnes tibi uidetur: Non est aliud nomen sub celo, in quo oporteat saluos fieri?  In quo qui benedicendus est, benedicetur in Domino. Amen . Hoc siquidem nomen efficax inuenitur, non solum ad obtinendam salutem, sed etiam ad promerendam benedictionem; non solum saluat, sed etiam sanctificat; saluat a pondere peccatorum, saluat ab insidiis tentationum, saluat a temporalium periculis uarietatum. In hoc namque nomine omne genu flectitur, celestium, terrestrium et infernorum . Flectitur uirtus infernalium nequitiarum, ne tentando noceant; flectitur elatio et cupiditas hominum terrenorum, ne peccato consentiant; flectitur etiam uirtus celestium spirituum ad huius nominis inuocationem, ut subueniendo periclitantibus  condescendant. Sic sic cultores huius nominis saluantur et liberantur a malo. In hoc etiam nomine benedicuntur, promouentur et confirmantur in bono, secundum quod orat sacerdos in canone misse, ut oblationem suam benedictam, ascriptam ratam, Deus facere dignetur. Benedictam ad sanctificationem, ascriptam ad perfectionem, ratam ad confirmationem. Sic quippe fieri solet in concessionibus principum, siue institutionibus testatorum. Primo namque apud principem uel precibus, uel alio modo, rei alicuius concessio nuda obtinetur: dehinc ut concessio redigatur in scripturam ad perfectionem elaboratur: tandem, ut scriptura sigillo principis ad confirmationem roboretur. In hunc etiam modum ut benedictio Domini sit plena, primo  fecundanda sanctificat, dehinc perficiendo multiplicat, tandem corroborando confirmat. Sed hoc non nisi in Domini nomine alicuius benedictio operatur. Legitur Iob benedixisse Dominum, sed nomen Domini collaudando, dicens: Sicut Domino placuit, ita factum est: sit nomen Domini benedictum . Legitur Dominus benedixisse Abrahe, sed suum ei nomen reuelando et commendando, dicens: Ego Deus Omnipotens, ambula coram me, et esto perfectus . Legitur Isaac benedixisse Iacob filio suo, sed in nomine Domini, dicens: Det tibi Deus de rore celi, etc. . Hec triplex benedictio in Scripturis frequenter reperitur. Prima, qua Deum benedicimus dicentes: Sit nomen Domini benedictum;  et hanc signat principium episcopalis benedictionis, que primo fit in pectore, quia primo benedicendus est Deus pro iam acceptis donis que intra sunt, ut dicamus cum Propheta: Benedic, anima mea, Domino, et omnia que intra me sunt nomini sancto eius . Secundo petenda et exspectanda de ipsius benedictione et adiutorio gratie, que nondum habemus. Absque ipsius namque adiutorio nichil boni facere possumus: et hoc non solum corde credere, sed et in facie Ecclesie confiteri debemus, secundum illud: Corde creditur ad iustitiam; ore autem confessio fit ad salutem . Hoc ostenditur in eo quod episcopus signo crucis faciem suam muniens, confitendo clara uoce dicit: Adiutorium nostrum in nomine Domini. Tertio ipsum  populum signans, benedictionem suam in inuocatione sancte Trinitatis concludit. Prima harum benedictio dici potest Domino attributa, secunda a Domino retributa, tertia in populo distributa. Attribuenda siquidem est nomini eius gratia et benedictio pro donis suis, ut dicamus ex affectu et deuotione: Benedictus Deus in donis suis. Benedicendus etiam in omnibus operibus suis, iuxta illud Prophete: Confiteantur tibi, Domine, omnia opera tua . Et illud quod in eodem psalmo legitur: Fidelis Dominus in omnibus uiis suis, et sanctus in omnibus operibus suis . Benedicendus quoque in maiestate sua. Quem ordinem uidetur seruasse propheta, ubi ait: Benedictus Dominus Deus Isrel, qui facit mirabilia solus: et benedictum nomen maiestatis eius in eternum . Nam pro donis suis eum benedicendo premiserat: Sit nomen eius benedictum, ante solem permanet nomen eius; et benedicentur in ipso omnes tribus terre . Retribuitur autem sic benedicentibus Deum larga Dei benedictio: aliquando in affluentia temporalium; aliquando in exteriorum eminentia gratiarum; aliquando in spiritualium largitione uirtutum: et hanc ultimam ceteris preferendam commendasse uidetur Apostolus, ubi ait Benedictus Deus, qui benedixit nos omni benedictione spirituali in celestibus . Nam cetere benedictiones communiter dantur et bonis et malis: imo frequentius malis quam bonis. Sed non est inuidiose aut auare occultanda aut retinenda a bonis, quia qui abscondit frumenta, maledicetur a populis;  sed sicut gratis accepta, et ita et gratis danda, pie est distribuenda. Distribuitur autem in minores a maiori benedictio spiritualis, aut imprecando eis bona que nondum habent, sicut est illud, quod dictum est Rebecce a parentibus: Crescas in mille millia; et possideat semen tuum portas inimicorum suorum . Aut congratulando eis pro bonis que iam habent, sicut illud Raguelis ad Tobiam: Benedictio sit tibi, fili mi, quia boni et optimi uiri filius es . Aut prophetando, sicut fuit benedictio Moysi ad Ioseph dicentis: De benedictione Domini terra eius, de pomis celi, et rore, atque abysso subiacente. De pomis fructuum solis ac lune, de uertice antiquorum montium, de pomis collium eternorum,  et de frugibus terre, et de plenitudine eius . In quibus uerbis saluo altiori mysterio predicta triplex benedictio inuenitur expressa. De pomis enim et rore celi, et abysso subiacente procedit benedictio, cum ex intimo cordis affectu homo pro gratuitis beneficiis Deum benedicit, dicens cum Propheta: Clamabo ad Deum altissimum, Deum qui benefecit mihi. Misit de celo et liberauit me. Misit Deus misericordiam suam, et ueritatem suam ; et per hec quasi celi poma dulcissima liberauit me. De pomis fructuum solis et lune homo a Deo benedicitur, cum donis spiritualibus et temporalibus bonis ab eo cumulatur. De uertice autem montium antiquorum, siue de pomis collium eternorum, ad terram frugibus plenam descendit benedictio, cum  de sublimitate uite siue doctrine doctorum orthodoxorum subditi debriantur; uel meritis et orationibus spiritualium uirorum sola eterna querentium, inferiores quique ac debiles adiuuantur. Latent tamen sublimiora quedam in his uerbis mysteria, que si subtiliter enucleentur, porte de qua loquimur, dignitatem et gloriam plenius reserabunt. Ioseph siquidem Dominum nostrum Iesum Christum, non solum nomine, sed et fratrum uenditione, et Aegypti dominatione, et occultorum prophetica interpretatione aperte prefigurasse, nemo qui dubitet. Terra autem eius caro est intemerate beate uirginis Marie, de qua Christi caro processit, de sola Domini benedictione sancti Spiritus operatione concepta, cuius benedictionis mysteria Moyses in Spiritu  mirabiliter preuidens, mirabilius sub tanto uerborum inuolucro prenuntiare curauit, dicens: De pomis et rore celi, et abysso subiacente, etc.

Ros celi gratia est Spiritus sancti. Quedam uelut abyssi subiacentis exhalatio uis est humane nature, et animalis sensuum uegetatio. His duobus caro uirginis fecundata uelut terra bona et optima, pomum non ligni scientie boni et mali, sed ligni uite ex se non interdicendum sed omnibus exponendum, produxit. Huius fecunde generationis, scilicet incarnationis Christi mysterium, in prima celi et abyssi creatione Deus mox figurauit, et uelut quedam poma odorantia uiris spiritualibus preparauit. Nec contentus est hec poma sola amicis reponere, sed et Christi mysteria et Ecclesie, uelut poma fructuum  solis et lune eis uoluit reuelare. Quid enim aliud sensisse uidetur Propheta, qui ait: Eleuatus est sol, et luna stetit in ordine suo, nisi quod eleuato Christo ad dexteram Patris, uelut sole iustitie in meridie constituto, et status Ecclesie confirmatus, et Christiane religionis ordo sit solidatus? Quid ille qui ait: Sol et luna steterunt in habitaculo suo , nisi iustitia et pace se inuicem osculantibus, Christum et Ecclesiam post multas hereses in unitate fidei mansionis sue habitaculum posuisse? Sed et ipse Moyses non alia uidetur poma odorasse, nisi Christi et Ecclesie fructus eximios, uelut solis et lune poma suaue olentia commendando. Huius etiam pomis ad cumulum benedictionis adduntur uertex antiquorum montium, et poma collium eternorum,  fruges denique terre et plenitudo eius. Montes antiqui patriarche et prophete merito sunt intelligendi; montes pro uirtutis humane et diuine reuelationis sublimitate; antiqui, pro factorum et dictorum suorum irrefragabili et summa auctoritate. Omnium autem patriarchalium promissionum et uisionum, omniumque propheticarum locutionum et reuelationum e minentior uertex Christi fuit humanitas: et summa eorum intentio, que de Christi natiuitate, baptismo, predicatione, sepultura, resurrectione, et gloriosa ad celum ascensione, in spiritu preuidebant, uerbis prenuntiare, figuris et enigmatibus presignare. Ad hunc uerticem Moyses ipse ascendere cupiens, uolens uidere, quomodo  rubus arderet et non combureretur, repressam presumptionem suam humiliter confitetur, ubi audisse se dicit: Ne appropies huc. Solue calceamentum de pedibus tuis; locus enim in quo stas, terra sancta est . Quod ergo plene uidere non potuit, plebeios multos manifeste uisuros preuidit, et hanc eis benedictionem inuidit, sine inuidia tamen; ad amplectendam tantam benedictionis dulcedinem omnes his uerbis posteros inuitauit. Sed et poma collium eternorum, si non pregustasse, tamen odorasse uidetur; que non solum odoranda, sed etiam degustanda preuidit benedictis, uel quando audituri sunt: uenite, benedicti Patris mei, percipite regnum ; uos enim estis qui permansistis mecum in tentationibus meis; et ego disposui uobis  regnum, ut edatis et bibatis super mensam meam in regno meo ; uel cum etiam in presenti ascendente homine ad cor altum, ut exaltetur Deus, iam Christum secundum carnem non cognoscit; sed Christum Dei uerbum et Dei sapientiam, Deo consubstantialem et ceternum, adherendo eterno factus iam ex parte eternus, et secundum Apostolum fruendo Deo unus spiritus factus, ut uelut collis eternus poma non immerito proferat incorrupta. Sed ne noster Ioseph tantum in celestibus et montanis pasci, et non nisi in montanis cubare uideatur, etiam fruges terre, qui sunt quilibet fructus digni penitentie, et eos qui pleniores sunt, fructus iustitie, dicitur acceptare. Possent etiam et aliter uerba ista exponi; sed quia ad alia festinamus,  breuiter ea tangendo potius quam exponendo percurrimus. Moyses igitur Iesum nostrum in Ioseph benedicens , et ipsius preconia benedicendo predicens, primo capitis unguentum prosequitur, dehinc quomodo sit in membra diffusum, etiam usque in oram uestimenti descendisse describit. Capiti igitur unguentorum copiam celitus infusam pre consortibus suis prospiciens, in pomis celi celicum castitatis ipsius odorem et incorruptum celibatus ipsius notat candorem; in rore fecundissime caritatis eius suauitatem; in abysso subiacente subiectam et mitissimam ipsius humilitatem. His unguentis optimis caput nostrum in ipso suo exortu fragrasse, et ea a capite in membra defluxisse, satis ostensum est, cum de fundamentis antea tractaretur. Sed que  in capite fuerunt poma celi, in membris poma solis et lune dicuntur; quia que consortes habuerunt per gratiam et industriam, Christus habuit per naturam. Merito ergo solis et lune poma nominantur, que sub solis et lune instabilitate mutabiliter obtinentur. Nam Christi uirtutes supra solem et lunam inuariabiliter constitisse firmiter asseruntur; et ne hec poma tam noua, tamque insolita, immatura forte aut marcescibilia uiderentur; de uertice montium antiquorum, et de uertice collium eternorum fuisse proponuntur. uertex autem montium antiquorum fuit ad Patres antiquitus de Christo facta repromissio, Unde Apostolus: Abrahe dicte sunt promissiones, et semini eius . Omnium illarum  promissionum summam, et uelut uerticem fuisse illam, que de Christo facta est, probatur, cum subditur: Non ait et seminibus, quasi in multis, sed quasi in uno, et semini tuo, qui est Christus . Hanc autem promissionem testamentum uocat Apostolus, confirmatum a Deo per legem et prophetas. Non enim ex lege promissio, sed ad promissionis confirmationem et cooperationem propter transgressiones uelut pedagogus posita est, ordinata per angelos, signa multa et magna operantes ad eius confirmationem. Non solum autem per angelos, sed etiam prophetarum dictis predicte promissionis confirmatum est testimonium. Ipsi enim promissionem de Christo factam intelligentes, et uelut iam impletam in spiritu preuidentes, preterita et futura  presentialiter contuendo, quamdam eternitatis speciem sunt adepti, secundum illud Isaie: uentura annuntiate nobis; et dicemus, quia dii estis uos . Hi igitur, quot nobis in Scripturis suis de Christi aduentu monumenta reliquerunt, tot quasi poma fragrantissima, quasi colles eterni protulerunt; et Christo reseruanda, ac si poma in figurarum et enigmatum calathis recondita concluserunt. Sciebant enim secundum Salomonem, omnia poma noua et uetera Christo esse seruanda. uetera ut in eo implerentur, per eum aperirentur, ab eo distribuerentur, secundum illud: Dedit dona hominibus ; noua uero, ut ea semper bona crearet, sanctificaret, uiuificaret, benediceret ac prestaret. Noua sunt, de quibus ait Apostolus Dominum dixisse per  Prophetam: Ecce consummabo super domum Isrel testamentum nouum, dando legem meam in mentibus eorum, et non docebit unusquisque proximum suum dicens: Cognosce Dominum. Omnes enim scient me, a maiore usque ad minorem . Dicendo, ait Apostolus: Nouum, ueterauit prius. Quod autem antiquatur et senescit, prope interitum est . Translato siquidem sacerdotio, necesse erat, ut et legis translatio fieret: et reprobato precedenti mandato propter infirmitatem eius, et inutilitatem, quod nichil ad perfectum adduxit, introductio fieret melioris, quod iureiurando stare promitteretur in eternum , dicente Propheta: Iurauit Dominus, et non penitebit eum, tu es sacerdos in eternum secundum ordinem Melchisedech  . Ea igitur que ad sacerdotium nouum et testamentum spectant, secundum ordinem Melchisedech, semper bona sunt; et, sicut sacerdotium eternum, ita et ipsa immutabiliter bona a Deo creata, quando secundum uirtutem uite insolubilis ab eo sunt instituta; sanctificata, quando per Christi mortem facta sunt ad propitiandum efficacia; uiuificata, quia Christi resurrectione non solum ad accipiendam uite indissolubilis uirtutem, sed etiam ad dandam, a Deo sunt benedicta. Unde dicitur in Canone: Benedicis, et prestas nobis, id est que in se sunt benedicta, ut habeant; benedicis, ut conferant nobis uitam. Ne autem unguento capitis sola proximiora membra perfusa uiderentur, etiam simplicium  et plebeiorum hominum pii actus ac deuoti affectus ad nostri Ioseph benedictionem, uelut fructus humiles et de locis planioribus et inferioribus procedentes pertinere dicuntur. Sed quia hi fructus ante aduentum Christi in eis qui eum futurum exspectabant semipleni inueniebantur; in terre plenitudine, illi qui post aduentum eius a credentibus in eum populis plenius sunt exhibiti, denotantur.

Totius igitur multiformis huius benedictionis, uelut celestis cuiusdam unguenti ex uariis speciebus a celesti pigmentario confecti, plenitudo ad nos est per beatam uirginem, quasi per quamdam portam luce clariorem transfusa: unde et ab angelo dicta est in mulieribus benedicta; non solum quia Eue maledictio per eam est in benedictionem conuersa;  sed quod etiam ea mediante spiritualium a Deo accipere meruimus benedictionem, et benedicendi minoribus, per Iesum accepimus potestatem, donec tandem in fine omni celesti benedictione et gratia repleti, solum iam Dominum laudare et benedicere habeamus, dicentes: Benedictus qui uenit in nomine Domini ; et eum Elizabeth ad Mariam: Benedictus fructus uentris tui . Exaltabitur siquidem Dominus solus in die illa; et uelut in Resurrectionis octaua completa generali Circumcisione, ut iam neque nubant, neque nubantur, sed penitus tollatur de medio membri genitalis officium, quod per abscissionem preputii Abrahe ostensum est, interim castigandum, ex tunc nomen Iesu quam sit super omne nomen benedictum, adorandum atque  laudandum, luce clarius omnibus apparebit: tunc uere hoc nomen oleum effusum erit, quo primo per Gabrielem archangelum Marie infusum, clausum apud eum septem diebus permansit, et die octaua per eam non tam effusum quam reuelatum fuit; quia pauca adhuc erant uasa, que tantam olei plenitudidinem capere sufficerent, et nondum uenerat hora illa, qua mortuo uiro uasa uacua non pauca mutuo inueniret, quibus oleum infusum, usque ad effusionem excresceret. Usque hodie hoc oleum uasis uacuis infundere Maria non cessat, et nominis huius suauitatem inexpertis diuinitus reuelatam uelut lactis dulcedinem ex uberibus maternis instillat. Et licet hoc oleo perfuse adolescentule nimis eum diligere dicantur et nomen eius oleum fateantur effusum,  interim tamen, dum peregrinamur a Domino, infusum potius fatendum est, quam effusum; et currere dicende sunt adolescentule potius in odore, quam in unguenti exinaniti et consummate caritatis ardore ; nec stabit hoc oleum, donec uasa deficiant, et conscientiarum ostiis apertis queque uirgo sapiens de hoc se oleo a suo redimat creditore; et de cetero ad uictum et uitam tanta olei sufficiat plenitudo. Hoc nobis, o beata Maria primo de utero tuo, postea de ore profluxit, et quem pariendo prima mundo perdito salutem edidisti, prima etiam nominando eiusdem salutis gratiam prodidisti. Tu Saluatori mundi intranti mundum porta exstitisti; tu accedentibus pastoribus ad eum porta patuisti.  Per te magi cum muneribus stella preduce et portam ostendente ad eum intrauerunt. Per te usque hodie fideles omnes ad eum accedentes, te portam, te mediatricem, te magistram habere gloriantur. Tu siquidem introducis ad fidem, testimonium fidei perhibendo; tu mediatrix es ad ueniam pro peccatis credentium filium interpellando; tu magistra ad inueniendam gratiam, exempla uite et discipline omnibus ostendendo. Tu tuum porta mihi digneris esse ad Filium, interim Incarnationis eius et ciuitatis sue peregrinantis mysteria reuelando, tandem ad ciuitatem regnantem et triumphantem in celis post Lie lippitudinem accedenti, non Rachelis, sed tuam et filii tui pulchritudinem sine speculo et enigmate reuelata facie ostendendo . Sed  ecce dum ad portam duodecimam iam per eam intraturi in ciuitatem Domini peruenisse uidemur, ipsius porte gloria, decore et dignitate stupefacti, solitum sermonis modum excessimus, a lectore ueniam postulantes, si uno adhuc sermone a ciuitatis ingressu porte huius gloriam speculando eum paululum retardamus. Nihil enim gloriosius in tota ciuitate postmodum apparebit, preter eum, qui ipsius porte et ciuitatis fundamentum est et fundator, initium et finis, conditor et dominator. Ipse autem semper Alpha et sit nostri sermonis, etc.



TRACTATUS XII. DE GLORIA PORTAE DUODECIMAE uIRGINIS MARIAE.

De porte duodecime gloria locuturi, et gloriosa que de ea dicta sunt ad memoriam reducturi: primo  Moysen, qui primus de ea scripturus calceamenta detraxit, in medium adducamus; deinde per ordinem alios qui de ea scripserunt, diligenter quid quisque pro suo officio, pro loco et tempore ad ipsius porte consummationem decoris obtulerit, attendentes. Primus itaque Moyses uelut calamum mensure ad metiendum uirgam accepit, et obtulit ad porte spatia designanda; secundus Iosue solem iam declinantem stare fecit ad ipsam designationem plenius consummandam, et clarius agnoscendam. De libro quoque Iudicum Gedeon aream obtulit ad edificandum, et uellus ad exsiccandum solum aree ante purgandum . De libro Regum Dauid lapides, aurum, argentum, ferri, eris, lignorumque immensam copiam obtulisse probatur. Salomon thronum  eburneum obtulit ad quiescendum . Ezechias aquam piscine superioris per aque ductum auertit subter, et influere fecit in piscinam urbis interiorem, in quiescentium siue operantium usum . Isaias florem singularis decoris depinxit, qui ceteris omnibus celaturis in porte ornatu emineret . Ieremias agrum figuli, in quo necessaria omnia congregarentur, et congregata porte usui aptarentur, triginta emit argenteis; emptum ad hoc offerens, sicut constituit ei Dominus . Ezechiel quatuor rotas plenas oculis in circuitu ipsarum quatuor paratas et uolubiles uidit ad queuis necessaria ferenda et transferenda . Omittimus alios breuitatis causa, duodecim scilicet  prophetas, Danielem et alios, qui inter agiographa computantur, qui omnes officiosissime in opus huius porte quod habere potuerunt melius, obtulerunt. Nos quoque pro modulo nostro porte huius gloriam, ne dicam attolere, sed saltem a longe prospicere cupientes, ea que breuiter tangendo posuimus, breuius exponendo auxiliante Domino percurramus. Quid igitur per uirgam Moysi  melius intelligimus, quam beatam uirginem Mariam, fide rectam, flexibilem humilitate, integram uirginitate, de qua legitur: Egredietur uirga de radice Iesse?  De hac egressus est ille serpens, qui exaltatus in cruce lesis a serpente antiquo sue uisionis medicinam parauit: qui tandem, morte superata, uelut cauda mortalitatis constricta, per resurrectionem  suam naturam humanam multis miseriis et corruptionibus distortam in uirge rectitudinem reparauit. Per hanc uirgam diuersis sunt plagis afflicti Aegyptii. Per hanc onus illud Aegypti completum est, quod legitur in Isaia: Ecce Dominus ascendet super nubem leuem, et ingredietur Aegyptum, et mouebuntur simulacra Aegypti, et cor eius tabescet in medio ipsius . Per hanc filii Isrel ab Aegyptiis liberati mare sicco uestigio transierunt. Per hanc aque maris diuise, aque mara dulcorate, aque de silice reperiuntur excusse. Ad tactum siquidem huius uirge tentationum impetus diuiduntur, cum paruuli tenentur cogitatus, et ad petram Christum alliduntur. Aque etiam sacri eloquii dulcorantur, cum in manu hominis inuolutus liber in  ore comedentis efficitur mel dulce. Aque quoque de silice producuntur, cum Christo respiciente induratum quemlibet in peccato, compunctionis lacryme proferuntur, iuxta illud propheticum: Flabit spiritus eius, et fluent aque . Hac uirga folia et nuces ex se mirabiliter proferente sacerdotium est Aaron confirmatum, et uirge pastoralis mysterium presignatum. Merito a Moyse intra arcam testamenti cum manna et tabulis est hec uirgula collocata, presignante Spiritu sancto manna diuine bonitatis, et doctrine spiritualis scientiam, discipline uirgula mediante, nobis a Domino ministranda: que tria Propheta desiderando petere uidebatur, cum diceret: Bonitatem, et disciplinam et scientiam doce me .

 uirge quoque pastoralis forma eadem representat, cum monemur, uirge aculeo uelut discipline correctione pungere pigritantes, doctrine suauitate uelut uncino superiori retrahere fugientes, siue attrahere recusantes, benignitate denique compassionis humane sustentare uel subleuare, uelut quodam baculo, corruentes. Huius uirge mysterium in diuersis sacre Scripture locis nobis est multipliciter commendatum. Nam et Esther uirge auree summitatem osculans legitur confortata ; et Dominus in uirga ferrea subditos recturus promittitur , et uirga directionis uirga regni eius describitur . uirgam quoque uirtutis eius ex Sion legimus emittendam ; que, ut  breuiter tangendo potius quam exponendo, perstringamus: uirga aurea, Christi est rectitudo nature; uirga ferrea, rectitudo uite; uirga directionis, rectitudo doctrine; uirga uirtutis, rectitudo potentie, qua licet libere et manifeste uti potuisset; uoluit tamen eam sub humilitate humane infirmitatis abscondere, donec ad iudicium ueniens, eos qui ad eius correctionem corrigi noluerunt, nec ipsius rectitudini conformari, non solum uirga potentie feriat, sed etiam extreme sententie malleo rectissime conterat et confundat. Ne tamen penitus ignoraretur, et incognita minus timeretur, partim eam miraculis mundo innotuit: inferno per sui exspoliationem, plenius mundo per suam resurrectionem, plenissime et manifestissime eam ostensurus, cum  apparente ex Sion specie decoris eius, manifeste ueniet Deus noster, et non silebit. Ignis in conspectu eius exardescet, et in circuitu eius tempestas ualida . Interim uirga doctrine eius dirigit ignorantes; rectitudo uite eius, que uelut uirga ferrea inflexibilis fuit ad culpam, corrigit et prouocat reluctantes. Rectitudo nature, licet pro regali progenie, siue pro eo quod talis tamque recta est assumpta, qualis quamque recta a recto Deo in primo homine est creata, uirga aurea dici possit; tamen specialiter pro anime incorruptione uirga aurea rectius appellatur. Ea siquidem, sicut uirga urne auree in arca federis fuit iuncta; sic in una Christi persona fuit diuinitati coniuncta. Nam quod apud Ieremiam uirga olle testee coniungitur , illud  innuere uidetur, quod in eadem persona caro spiritui est coniuncta, et uelut testa ferro absque omni carnalis concupiscentie repugnantia est subiecta. Sed, sicut uirga ferrea conterit et comminuit reluctantes, ita uirga aurea contritos et humiliatos erigit ad spem uite, et ad gratiam reparat obsequentes. Bene autem quam Dauid ferream dixit , Ieremias uidere se asserit uigilantem; quia Christus nec in aliquo flexus, nec unquam obdormisse, nec uel in modico dormitasse inuenitur ad culpam; sed, sicut uigil et sanctus apud Danielem iubet arborem precidendam , sic et apud Ieremiam uirga uigilans ollam succensam, et apud Dauid uirga ferrea uas figuli confringere perhibetur.

 uirga quoque aurea, sed et ferrea beata Dei Genitrix dici potest. Aurea, uel quia atauis edita regibus, uel quia aurea uirga prime matris Eue florens rosa processit; uel quia gratia plena et inter mulieres benedicta mediante benedicto fructu uentris sui, in carne filii sui est diuinitati coniuncta, ita ut illud quod dictum est ei ab angelo: Dominus tecum , sicut est omnibus fidelibus commune, ita ei fuerit speciale. In aliis enim Deus dicitur esse per gratiam, ei autem ita diuinitatis sue infudit essentiam, ut ex ea etiam humanam sibi uniuerit naturam. Ei ergo merito antonomatisce dicitur, Dominus tecum , in qua non solum fuit per gratiam, sed ipsius etiam diuinitatis plenitudo, sicut ait beatus Apostolus, corporaliter habitauit . Unde  et ex ea tanquam sponsus processisse legitur de thalamo suo , nam et prius fuisse in ea per gratiam, sicut et in ceteris, imo eam singulari pre ceteris gratia ditatam testatus fuerat Angelus dicens, Aue gratia plena . Ac si diceret, Multe filie congregauerunt diuitias, tu supergressa es uniuersas . Ipsa siquidem maturior Sara, sapientior Rebecca, Lia fecundior, Rachele gratior, deuotior Anna, castior quam Susanna. Ipsa gratie plenitudinem, quam alie diuisim habuerunt, totaliter creditur accepisse, et absque interpolatione continuo possedisse. uel gratia plena dicta est, quia caritatis munere, sine qua omnis gratia fallax et uana est pulchritudo; sine qua nichil est, quod possit prodesse, ita repleta fuit, ut in hac perfectione  nec primam similem uisa sit, nec habere sequentem.

Huius auree uirge summitatem Ecclesia uelut altera Esther in altari quotidie osculatur , et osculando promeretur, ut Aman in Antichristo aduersus populum sanctorum non diu preualeat; et ut Mardocheus, imo in Mardocheo Petrus, uel in Petro Ecclesie Romane pontifex patruelis eius, qui solus ante Aman genua non curuabit, honore regio dignus inueniatur. uel si summitatem uirge auree libet intelligere consummationem regni secularis, et finem regie potestatis: tantam opinari possumus circa finem seculi, Antichristo sublato de medio, unitatem fore inter secularem et ecclesiasticam potestatem; ut se uideantur inuicem osculari, et non tam Assuerus quam Mardocheus dominetur  in regno, quod mox Christus traditurus est Deo et Patri. uirgam quoque ferream dicimus beatam Mariam, non ferream in miserendo, sed ferream in sustentando; non in subueniendo ferream, sed in subuehendo. Non enim est baculus arundineus tantum, imo plus quam ligneus, quia quantum ferrum ligno preeminet in fortitudine, tantum beata Maria supra omnem humanum modum uirtute est induta ex alto, Spiritu sancto superueniente in eam, id est supra solitum ueniendi in homines modum in eam descendente, et uirtute ei Altissimi obumbrante. Libenter has uirgas, quas a uero Iacob in canalibus Scripturarum inuenio positas, diutius immorando conspicio, ut in earum contemplatione  sensus spirituales concipiam; ne si forte carnaliter concupiscendo concipiam, concupiscentia ipsa cum conceperit, pariat peccatum; et Gabaonite mei non tam mihi aquam compunctionis comportent , quam uetustatis opera ingerendo lumbos meos repleant illusionibus; et efficiantur non solum nomine, sed et re illusores. O quoties a Gabaonitis imaginationum mearum memini mihi illusum: et ore Domini non interrogato de cibariis eorum suscepisse, ita ut contemplationis lumine uelut quodam mihi sole iustitie occumbente, continuis uix tandem precibus obtinerem, ut staret sol contra Gabaon; et si non proficeret lumen contemplationis, saltem non deficeret calor deuotionis: maneretque dilectus meus mecum, magis precum  assiduitate coactus, quam puritate affectuum oblectatus. Heu tunc ouium mearum serotini erant conceptus. Nam qui primi temporis fuerant, Iacob cooperante , uario et diuerso colore mysticorum sensuum apparebant respersi. Tunc quippe in lumine Domini lumen uidens, aspiciebam non solum predictas uirgas, sed et populeas uirides, et amygdalinas, et ex platanis positas in predictis canalibus, et tanta uarietate oblectatus, in ipsis uirgis Ne, Daniel, et Iob, contemplabar exempla. In Ne uelut in platano exaltata iuxta aquam in plateis, doctrine rectitudinem admirabar. In Iob uelut in amygdalo facili decidentium florum et fructuum ubertate gaudente, fidei rectitudine delectabar. In Daniele uelut in populo uiridi, intelligentie  rectitudine iucundabar. Accedebat etiam, ne similitudo satietatis mater aliquod fastidium generaret, uarietas amplior; cum et in decorticatis et spoliatis tunica sollicitudinis secularis apparebat candor castitatis; in hac que decorticata non fuerat, uiror humilitatis; in omnibus lenis teneritudo caritatis, siue ad compassionem proximi, siue ad puriorem dilectionem Dei. Et has mihi omnes uirgarum uarietates illa una regalis uirgula de radice Iesse egressa pariebat, quam Dauid astantem a dextris Regis circumdatam uidit uarietate  Salomon ascendentem sicut uirgula fumi ex aromatibus myrrhe et thuris ; Moyses ut rubi uirgulam ardere et non comburi . Ipsa siquidem merito a dextris Regis uisa est astare, que de tota  massa corrupte et incuruate in Eua humane nature prima et sola infaustum nomen Eue in suaue illud Aue conuertere potuit et mutare. Ipsa namque sinistram, quam Eua elegerat, omnino deserens, totam se conuertit in dexteram: et spretis terrenis et carnalibus deliciis imagine terreni deposita, celestia et eterna eligendo imagine celestis se induit; et Dei in se similitudinem, quam primus homo rectus a recto Deo factus in rectitudinem acceperat, Spiritu sancto eamdem rectitudinem in ea reparante, et spiritum rectum innouante plenissime in ea, reformauit. Recta ergo astare dicta est, que tam recta effecta est: et a dextris Regis, que Regi facta est tam proxima, quam conformis. In uestitu  quoque deaurato, quia lumine sapientie uelut auri irradiata fulgore; unde et amicta sole uisa est a Ioanne lunam habens sub pedibus suis . Lunam siquidem humane rationis, substramentum habuit naturalis affectionis, quia humani affectus in ea non casu aut impetu ferebantur; sed illustrate rationis moderamine regebantur. Et hoc quidem deorsum in transitu presentis uite, uelut luna in nocte. Sursum uero in dextera contemplationis uelut in die amicta erat sole, que alibi in ipso sole posita fuisse describitur; quia non solum luce sapientie usa est ut uestimento, sed ei unita, posita et fundata uelut in fundamento. uel posita in sole dici potest; quia sicut in horologio gnomonem facimus prominere, ut quasi in solem porrectus solaris cursus  horas designet diurnas; sic diuina sapientia beatam uirginem uelut uirgam rectissimam humano generi gnomonem constituit; ut per eam quantum a lumine sapientie defluxerit, humana natura cognosceret, et in ea uiam redeundi ad primum punctum sue originis inueniret. Duodecim siquidem sunt hore diei, ad quarum decimam consummandam sol sapientie diuine humanam naturam instituit, ut nouem ordinibus angelorum perlustratis, uelut decima tandem hora homine illustrato, mediante Spiritu sancto semper ad Patrem uelut ad suum rediret principium; duodenarii in eo complens perfectionem, ita in eo manens, ut nullus sit excessus; ita exiens ab eo, ut nullus recessus; ita ad eum rediens, ut nullus fiat accessus. Ab hac  tanti luminis claritate homo cum in tanto honore constitutus esset, ueniente sibi pede superbie expulsus est, et non potuit stare: et comparatus iumentis insipientibus de die diuine claritatis deiectus est in profundissimam noctem humane cecitatis.

Per hanc noctem transierunt omnes bestie silue, et ab Adam usque ad Mariam tenebre permanserunt super faciem abyssi, donec tandem adueniente temporis plenitudine sol diuine sapientie qui in suo candore ab homine uideri non poterat, beate Marie uelut cuidam humani horologii se iunxit gnomoni; et umbram carnis quam a sua natura non habebat, de nostro accepit gnomone; ut qui in suo fulgore a nobis uideri non poterat, saltem in nostre infirmitatis umbra caperetur; et iuxta Prophetam,  in tali uiueremus umbra; siue secundum Salomonem, in diu desiderati umbra sederemus . Et ista est dies, quam nascendo de beata uirgine fecit Dominus, horis eam duodecim mirabiliter percurrendo consummans, et in nostro nobis eas gnomone designans. Primam siquidem huius diei horam habuimus in Christi annuntiatione, secundam in eius natiuitate, tertiam in circumcisione, quartam in apparitione, quintam in eius oblatione, sextam in fuga eius in Aegyptum, septimam in baptismate, octauam in apostolorum uocatione, nonam in transfiguratione, decimam in noui Pasche institutione, undecimam in passione, duodecimam in inferni spoliatione. In hac duodecima hora uisus  est sol Christus occubuisse, et sepultus ad locum suum, id est ad terram, de qua carnem sumpserat, rediisse. Unde expauescens sol iste uisibilis, etiam ipse non dando lumen suum uisus est occidisse. Unde ait quidam sapiens: Non erat mirum apud superos tenebras esse, cum sol descendisset ad inferos . His duodecim horis consummatus est dies iustitie, succedens diei culpe, precedens diem glorie, de quibus diebus uidetur scriptum. uiuificabit nos post duos dies, in die tertia suscitabit nos . Nam de tertia, id est de die glorie, uidetur Salomon premisso de die iustitie. Oritur sol et occidit, et ad locum suum reuertitur, subiecisse. Ibique renascens gyrat per meridiem, et flectitur ad aquilonem .  Renatus siquidem sol Christus in resurrectione consummata die uirtutis, habitantibus in regione umbre mortis initiauit diem eternitatis; imo errantibus in die mortalitatis illuxit dies eternitatis. Huius dici prima fuit hora resurrectionis, a qua cepit sol Christus reuerti decem lineis per gradus quos descenderat. Primam lineam impleuit in homine, per dies quadraginta apparens discipulis, et loquens de regno Dei. Nouem lineas in nouem impleuit ordinibus angelorum, sicque a die ascensionis usque ad diem pentecostes decem gyrando diebus ad summum creditur meridiem peruenisse. Inde tandem ad aquilonem flectetur, cum ueniens ad iudicium, illum qui latera aquilonis elegit primo prorsus deiiciet: postea propriam aream purgans, et paleas tradens igni  inexstinguibili, grana in horrea congregabit, et tradens regnum Deo et Patri, eidem per omnia equalis luce clarius apparebit. Interim iudica mihi, quem diligit anima mea, ubi pascas, ubi cubes in meridie , et qui de meridie tua radios tuos apostolis expandens, uariis eos linguis ditasti, assistentis a dextris tuis regine uarios nobis ornatus ostendens, siue in uarietate uirgarum, siue in multiplicitate stellarum. Nam et post cetera que predicta sunt, uisa est etiam habere in capite coronam stellarum duodecim . Hanc coronam credo esse gloriam et honorem, quo beata uirgo coronatur et honoratur in presenti Ecclesia, in qua duodenis festiuitatibus tanquam stellis totidem, tam in se quam in filio suo, colitur et glorificatur. Harum  prima est uirginis ipsius natiuitas, secunda filii annuntiatio, tertia eiusdem ortus, quarta circumcisio, quinta eius per stellam declaratio; que, etsi in hac festiuitate tantum apparuisse describitur, tamen nulli aliarum sua stella deesse cognoscitur, per quam salutis humane gradus aliquis declaratur; sexta, festum purificationis, septima, octaua et nona triduum passionis, decima resurrectionis, undecima ascensionis, duodecima proprie assumptionis. uel si moraliter libet has stellas intelligere, dicamus eas duodecim uirtutes, quas fructus Spiritus Apostolus enumerat, dicens: Charitas, gaudium, pax, patientia, benignitas, bonitas, longanimitas, mansuetudo, fides, modestia, continentia, castitas . Harum uirtutum merita sibi uirgo accumulans,  earumdem premiis uelut stellis totidem creditur a Deo coronata. Per castitatem siquidem abdicauit illicita desideria; per continentiam abnegauit sibi superflua; per modestiam moderata est etiam necessaria; per fidem respectum habuit potius ad eterna, quam ad presentia bona; per mansuetudinem se exhibuit socialem; per benignitatem liberalem; per bonitatem seruauit in obsequiis simplicitatem, secundum illud. Qui tribuit in simplicitate . Per longanimitatem perseuerantiam, patientiam persecutionibus exhibuit, ne frangeretur; pacem, ne turbaretur; gaudium, ne accediaretur; per caritatem ad ultimum que est uinculum perfectionis, predictas colligauit et consummauit uirtutes , cauens ne priuato aliquo amore corone claritas fuscaretur. uel sic, casta fuit affectu, continens ab actu. Est enim continens actu, qui non est castus affectu. Et est castus affectu, qui non continet ab actu: qualis credendus est fuisse Abraham. Modesta uictu et habitu, fidelis sine ruga simulationis; mansueta, ne inaccessibilis; benigna, ne inexorabilis; bona, ne implacabilis; longanimis, ne inconstans et uariabilis: patiens, ne irascibilis; pacifica, ne perturbabilis. His decem uirtutibus corone circulus consummatur: et forte ipse est denarius qui laborantibus in uinea moralis actionis, consummato opere pro mercede datur. Sicut enim denarius Regis prefert imaginem, sic  pax que decimo constituitur loco hominem Filium Dei facit, et paternam imaginem in Filio representat, iuxta illud Euangelicum: Beati pacifici, quoniam Filii Dei uocabuntur . Alibi quoque in Euangelio que sit ista pax edocetur, cum dicitur: Discite a me, quia mitis sum et humilis corde, et inuenietis requiem animabus uestris . Ecce hanc requiem parit humilitas; imo non aliud est hec pax, quam ipsa humilitas.

Quid enim nocere potest bono emulatori; quid perturbare hominem uilia de se sentientem, uilitate gaudentem, de illatis iniuriis et contumeliis gloriantem? Sic quippe humilitatis magister contumeliis et tormentis interrogatus, nec contumeliis turbari, nec tormento potuit superari. Bonus denarius  humilitatis, qui dum totum quod est summo attribuit largitori, non solum decimam, sed et primitias bonorum suorum summo exhibet sacerdoti, corone denarii principium uniens fini, ut in unum ceant alpha et omega. Corone cum principium obtineat castitas, que per incorruptionem proximum Deo facit hominem, et similem; et finem concludet humilitas, que est castitas anime; per quam cum solus Deus glorificandus cognoscitur, bona uoluntas hominis ad pacem componitur; et non solum imago Dei, sed et similitudo in homine reparatur. Hec corona gratia Dei operante et gratie Dei homine cooperante, in presenti uita perficitur; et secundum prophetam corona glorie nominatur . Que uero sequuntur, gaudium scilicet et caritas,  uelut duo hemispheria sphere predicti circuli superaddita, diadema regni perficiunt; ipsa tamen in presenti uita non solum non perfici, sed et dimidiari uix possunt. Unde et factum esse dicitur silentium in celo, quasi media hora .

Propheta dies illos uocat dimidios, in quibus dum adhuc orditur, succiditur. Hec igitur in summitate sibi coherentia, ut circulo ceant, deorsum a se inuicem disparantur, tenentque singula queque locum sortita decenter. Gaudium siquidem a leua protensum in dexteram, suo hemispherio cognitionem pretendit ueritatis; caritas suo hemispherio a tergo tendens in faciem, ceteris omnibus supereminet: et precellens cetera quasi spiritus principalis  confirmat et consolidat in amore uirtutis. Huic in summitate coheret gaudium, quod parit notitia ueritatis, quoniam sursum et ibi anima adherens Christo unus spiritus est; amor ipse notitia est, et una et summa ibi uirtus est, amare quod uideas, et uidere quod ames. Sic quippe per caritatem anima unitur uerbo, sicut corona unitur illi, de quo tota pendere cernitur, lapidi, ut merito dicatur corona de lapide pretioso; non quod sit tota de substantia lapidis; sed quod de plenitudine pretiosissimi lapidis Christi, quidquid pretiositatis aut pulchritudinis habet, credenda sit accepisse. A Christo siquidem emanat ad animam, quidquid percipit gaudii de notitia ueritatis, quidquid meriti de amore uirtutis. Ab ipso siquidem est gaudium, quod infunditur  homini de contemplatione inuisibilis et create essentie: quod cenum temporalium bonorum pertransiens, parit contemptum mundi. Ab ipso etiam uelut ineffabile gaudium emanat, quod infunditur homini de contemplatione inuisibilis et increate essentie, quod dexteram amplexans parit in homine contemptum sui. Hoc ipsum in eo notatur, quod arca propitiatorio, propitiatorium alis cherubim tegebatur. Et sicut ex contemplatione inuisibilium creaturarum uisibilium amor obducitur; sic ex contemplatione creatricis essentie amor sui spiritus et creatorum omnium temperatur. Felix anima, cui temporalia bona uelut leuam dilecti pro puluinari habenti sub capite, letitia spiritualis de ueritatis contemplatione concepta, contemptum  omnium temporalium parit; et per contemptum omnium otium parat, querendi studium reparat; et ad uacandum et uidendum quam suauis est Dominus, incessanter inuitat. Hec tam feriata, tamque occupata inquisitio, hemispherium gaudii spiritualis a suis terris initiat, secundum illud Prophete: Letetur cor querentium Dominum . Hinc anima perfecta lectuli otio, et nocturni silentii opportunitate captata, querendo circumeundo ad superiora conscendit, donec se ipsam pertransiens transeat in dilectum; et fruendo eo inuenisse se quod quesierat, glorietur; et tenere fortius statuat, ne auolans elabatur. Si autem uocem dilecti audierit dicentis sibi: Auerte oculos tuos a me, quia ipsi me faciunt auolare , paret humiliter, licet  inuita; dexteram tamen gestiens retinere, tota interim in gratiarum actione uersatur: gustate abundantie memoriam suauiter eructans, secundum, illud. Cogitatio hominis confitebitur tibi; et reliquie cogitationis diem festum agent tibi . Cogitatio siquidem in summo sola soli Domino confitetur; deorsum recordatio diem festum agere dicitur, cum multis gratias agendo delectatur. Non est hoc gaudium de uanitate, non de concupiscentia oculorum, nec de uite superbia; quo gaudio dictus est gaudere mundus a Domino, ubi ait. Mundus gaudebit, uos autem contristabimini: sed illud, de quo subiungitur, tristitia uestra uertetur in gaudium . Et illud, de quo ait Propheta: Signatum est super nos lumen uultus tui  Domine, dedisti letitiam in corde meo . Et alibi Euntes ibant et flebant, mittentes semina sua. uenientes autem uenient cum exsultatione; portantes manipulos suos . Tales manipulos exsultationis, quales prediximus, de agro pie actionis profert laboriosum exercitium studii spiritualis. Unde Apostolus: Disciplina que ad presens est, non uidetur gaudii, sed meroris; postea uero exercitatis per eam pacatissimum fructum afferet . Audiuimus fructus gaudii; queramus fructus caritatis. Charitatis hemispherium a dorso dictum est protendi in faciem. Dorso siquidem onera imponi, atteri etiam flagellis dorsum solet. Unde Propheta: Supra dorsum meum fabricauerunt peccatores  . Usque ad tales fabricatores extendit se caritas per compassionem, multo amplius compatiens persecutoribus, quam patiens a persecutoribus: quod manifestissime apparet in S. Stephano, ut omittamus illam incomparabilem Christi caritatem, qua pro suis persecutoribus exorauit dicens: Pater, dimitte illis, quia nesciunt quid faciunt . Non contentus orare, addidit et excusare. Stephanus suis lapidatoribus orando compatiens, aspera inuectione eos redarguendo, zelum sue compassionis manifestat, dicens. Incircumcisi cordibus et auribus, uos semper Spiritui sancto resistitis . Siue ergo arguat, siue obsecret caritas, officium compassionis exsequi comprobatur. Quanto autem per compassionem amplius  in imis uelut a posterioribus affligitur, tanto defecatior et purior ad summa dilatatur, et summo angulari lapidi Christo, qui uere factus est in caput anguli, uicinius coaptatur. Ubi quia terrena inhabitatio sensum multa cogitantem moram facere diutinam non permittit, descendendo in faciem carnis se extendit, dum per congratulationem illis qui se ad anteriora extendere contendunt humiliter congratulando consentit, a dorso flens cum flentibus, a facie cum gaudentibus gaudens. In hunc igitur modum uirtutum omnium regina caritas, et soror eius letitia spiritualis, in summo residentes mutuis complexibus uniuntur, ineffabilia et dulciora super mel et fauum oscula permiscentes; ita quod non iam duo dicende sint, sed una perfruitio summi  boni; que uere finis precepti, finis legis, finis totius consummationis, finis laboris et portus quietis. Quod si moraliter hanc coronam libet interpretari; melius hoc in locum illum seruamus, ubi porte istius faciem coronis aureis curabimus adornare.

In his omnibus uarietatibus ab illa Trinitatis simplicitate, que in fundamento ostensa est, nequaquam receditur; cum ubique una Trinitas et trina unitas expressa reperitur. Ecce enim, ut cetera prosequamur, habemus in uirgula fumi myrrham castitatis, cuius actus est mortificatio; thus humilitatis, cuius actus oratio; habemus ignem caritatis: quo succense predicte species subtilissimum, suauissimum, ac purissimum emittunt fumum, quo et sordes purificentur et olfacientes delectentur, et  intuentes illuminentur. In rubi quoque uirgula habemus per ruborem pudorem castitatis, per aculeos humilitatem continue penalitatis, per ignem non consumentem suauissimum ardorem caritatis. Hoc igne succensa B. uirgo Maria ciuitatem nostram uelut porta lucis purificare, iucundare; illuminare, fumo [forte flamma] excellentissime sue opinionis non cessat; meritis purificans, beneficiis iucundans, exemplis eam illuminans et inflammans. Et hec dicta sint pro uirga mensure et solis statione, que Moyses  et Iosue ad porte nostre gloriam et decorem dicti sunt obtulisse . Que duo in Cantico suo notasse uidetur Habacuc, ubi ait: Stetit et mensus est terram  Ubi enim  Christus sol noster moriendo dimensus est metas humane mortalitatis, ibi uere stetisse et maxillas Leuiathan hamo diuinitatis sub esca carnis abscondito perforando, diabolum eiecisse et leonem rugientem leo de tribu Iuda probatur superasse. Stat etiam nobis idem sol in hac porta; quia qui in contemplatione diuinitatis sue diu stare non possumus, opponente se mole corporis quod corrumpitur et animam aggrauat, in sue humanitatis humilitate suauiter requiescimus; et in ipsius factis et uerbis uelut in solis radiis lucis candorem et deuotionis calorem reperimus, spectantes illud Salomonis: Dilectus meus candidus et rubicundus . Et in hac solis uisione subtilius nos ipsos metimur, cum ex operum eius comparatione, seu uerborum indagatione,  quantum ad eum profecerimus, siue quam longe adhuc ab eo distemus agnoscimus. Coarctat nos angustia iamiam finiendi sermonis, et cetera que sequuntur breuiter transeunda indicit.

Quid igitur uellus Gedeonis  aliud intelligimus, quam beatam Mariam, que humane nature uelut oui centesime, que errando perierat, tandem ad tegumentum et ornatum data esse cognoscitur? In hanc ros diuine gratie cum tanta plenitudine placido se infudit illapsu, ut merito gratia plena dicta sit ab angelo et de eius plenitudine tota humane nature area, que usque ad illud tempus sicca et absque humore caritatis arida perstiterat, inuenitur perfusa. Quidquid enim  spiritualis gratie Ecclesia in toto orbe diffusa in membris suis maioribus siue minoribus percipit, totum sibi de huius uelleris fecunditate prouenire, et sue capacitatis concham expresso uellere rore compleri, humiliter recognoscit. Et sic quidem uelut hereditati sue pluuiam hanc uoluntariam segregauit ille, qui sicut pluuia in uellus descendit, et suo descensu uellus ab omni humore carnalis concupiscentie lauit, purgauit, et desiccauit; ut aream tali humore madidam siccitate uelleris detergeret et mundaret, portans in se iniquitates omnium nostrum et afflictus propter scelera nostra. Quod si proposite Trinitatis libet in his inuestigare uestigium, habemus in uellere, quod cum de carne trahat originem, nullam tamen carnis habet sensibilitatem,  humane castimonie uenustatem. In area, in qua omni asperitate in planitiem uersa quelibet altitudo detumuit, humane humilitatis equalitatem. In pluuia diuine caritatis dulcissimam suauitatem; que humane castitati et humilitati confert initium, profectum et consummationem. Non autem uenit hec pluuia super montes Gelbe, super quos pluit potius Dominus laqueos, ignem, sulphur, et spiritum procellarum . Eadem in auro et argento et lapidibus preparatis a Dauid, facile diligens lector inueniet. Quibus si es, ferrum, et ligna cedrina iungantur; non erit absonum in ere, quod ceteris metallis est durabilius, eam intelligere, que non excidit, caritatem; in ferro quod durius, eam que nulla liquatur mollitie castitatem  in ligno cedrino patientissimam humilitatis et insuperabilem lenitatem. Nam quod dicit Isaias: Pro ere afferam aurum, pro ferro argentum, pro lignis es, et pro lapidibus ferrum , congrue intelligi possunt in ere, ferro et lignis, predicte uirtutes, cum sint in solo actu; pro quibus dantur a Deo ille que sunt in affectu. Nec illud Salomonis incongrue huic sensui aptari potest, quod de beata uirgine in persona dicitur angelorum: Quia faciemus sorori nostre, in die qua alloquenda est? Si murus est, edificemus super eum propugnacula argentea; si ostium est compingamus illud tabulis cedrinis . Murus siquidem fuit, quandiu per humilitatem sue celauit excellentiam sanctitatis. Sed quia uera humilitas nunquam nouit esse  otiosa, habuit etiam hic murus propugnacula argentea, eum se ipsam per caritatem exercuit in operibus pietatis, et claritate enituit perpetue castitatis. Facta est etiam ostium, que prius murus fuerat; cum superueniente in eam Spiritu sancto, et uirtute Altissimi ei obumbrante, que prius absconderat per humilitatem conseruans et conferens in corde suo, iis qui scire ea digni inuenti sunt, reuelauit per caritatem. Compactum quoque fuit hoc ostium tabulis cedrinis; quia et tabularum planitiem in humilitatis habuit equalitate, et cedri naturam incorruptibilem retinuit in uirginitatis integritate. Bene autem dictum est: Compingamus, quia uirtutes iste ex quo uerse in habitum transierint in affectum cordis, tanta inuicem inueniuntur unitate  compacte, ut non iam aliud sit humilitas uel castitas, quam caritas, et in uno caritatis precepto precepta omnia cetera consummentur. Non autem sic est de illis que sunt in actu, cum modo unam, modo aliam oporteat exerceri, et pro loco, pro persona, pro tempore, opus ipsum oporteat uariari. Intermittendus etiam aliquando est earum actus, ut latius se extendat, secundum illud: Qui minoratur actu, percipiet sapientiam . Hac quoque nos ratione inducti, paululum quiescendum ducimus a labore scriptitandi, ut, quiete modica recreati, que supersunt facilius explicemus. Inuitat nos etiam ad pausandum thronus ille eburneus, qui primo describendus occurrit: de quo legitur quia  non est factum tale opus in uniuersis regnis . Petimus autem ueniam a lectore quod, iuxta promissum, non omnia predicta sub uno sermone conclusimus, quoniam spiritum ducem sequimur, et quocunque ducit ille, illuc et sequi necesse est rotam nostre inuestigationis. Ut enim uerum fatear, stante illo, stat ista; eunte illo, et ista; et cum eleuato pariter eleuatur. Ipse autem semper alpha et omega, etc.



TRACTATUS XIII. DIGRESSIO, QUA LAMENTATUR AUCTOR IERUSALEM AB INFIDELIBUS CAPTAM.

Cum gloriosa que gloriose de ciuitate Domini a Dauid preuisa et a multis regibus et prophetis predicta et prefigurata noscuntur, tanto iam clarius,  quanto uicinius speculamur; et duodecime porte limina attingentes per eam intrare contendimus, subito eiusdem porte gloria et decore, ac splendoris insoliti fulgore nimio percussi stupemus, totque uarietatum admiratione illecti libenter gressum figimus, et cum regina Saba pre nimio stupore non habentes ultra spiritum exclamamus: Media pars per prophetas nuntiata non fuerat : incomparabiliter maius est quod uidetur quam rumor qui auditur, nec iam cum Propheta dicere sufficit: Sicut audiuimus, sic uidimus ; sed longe ampliora quam audiuimus de ciuitate Domini iam uidemus. Sed heu heu, dum ordimur, succidimur; et cum ad requiem ingredi festinamus, repente uentus uehemens irruit a regione deserti,  quo ciuitas nostra tota concutitur; columne et turres ipse contremiscunt, fundamenta ipsa nutare uidentur. Porte glorie non tam clause, quam obstructe reperiuntur. Ipsa denique porta lucis, cuius gloriam paulo ante tam delectabiliter speculabamur; illa, inquam, orientalis porta, per quam ciuitatem suam illustrare consueuerat oriens ex alto, radios sue lucis abscondit; et sublato de ciuitate Domini lumine glorie, condensatis tenebris meroris atque tristitie, conquiescit gaudium tympani, dulcedo cithare conticescit, ita ut uersa uideatur in luctum cithara nostra, organum nostrum in uocem flentium. Risus quo tota ciuitas iam nobis intrantibus arridebat: heu, heu! ecce dolore miscetur, et gaudii nostri non solum extrema, sed ipsa etiam primordia  luctus occupat. Iam non portas ciuitatis nostre occupat laudatio; iam non recte dicitur ciuitas exsultans, urbs frequens, clamoris plena, nisi forte illius clamoris, qui in Rama auditus est, ploratus et ululatus Rachelis plorantis filios suos , siue Nemi dicentis: Nolite me uocare Nemi, id est pulchram, sed uocate me mara, id est amaram; quia amaritudine repleuit me Dominus . Que hodie alia debet esse uox Ecclesie, nisi ut Rachelis, que ouis interpretatur, amissa fecunditate, offuscata Nemi uenustate, ruinas suas deplorans quadrupliciter eas cum Ieremia describat? Scribat autem stylo ferreo in ungue adamantino, ne facile deleri, ne cito transire ualeat, quasi momentaneus  dolor eius; sed semper suam descriptionem habens pre oculis, a lacrymis eis non parcat etiamsi pre fletu palpebre contumescant, et ipsi oculi caligine obtegantur, donec Dominus, qui ad presens oblitus misereri uidetur, in ira sua misericordie recordetur. Primo igitur terrene Ierusalem ruinam deploret, licet eam spiritualis Ierusalem ruina precesserit; nec terrene ulla nocuisset aduersitas, nisi prius dominata fuisset iniquitas Ierusalem spirituali. uerum, quia fides hodie mortua uidetur, nec est iam qui fidei oculos apertos habens rerum sperandarum et non apparentium argumentum requirat, magis ea que uidentur nostri temporis homines mouent, quam ea que non uidentur; plusque dolent, subtractis iis que habentur, quam iis que tantum sperantur  sublatis, licet ea que uidentur et habentur transitoria sint; ea que non uidentur et sperantur, eterna . Temporalem igitur uisibilis Ierusalem casum in persona Ecclesie deploremus qui membra Ecclesie digni habiti sumus; et patienti uni Ecclesie membro compati et condolere, imo ipsam uim doloris non minus quam ipsum quod patitur membrum, sentire, si uera sumus membra, debemus.

Legimus in ueteri Testamento, templum ab Antiocho profanatum, altare aureum, et candelabrum luminis, mensam propositionis, et libatoria, et phialas, et mortariola aurea, uelum et coronas, et ornamentum aureum, quod in facie templi erat, et uniuersa uasa templi ab eo comminuta. Quid etiam ad  hec homines dure ceruicis, Iudei scilicet, egerint uel dixerint, audiamus: Factus est, ait Scriptura, planctus magnus in Isrel; ingemuerunt principes et seniores; iuuenes et uirgines infirmati sunt, et speciositas mulierum immutata est. Omnis maritus sumpsit lamentum: et que sedebant in toro maritali lugebant; et commota est terra super habitantes in ea, et uniuersa domus Iacob induit confusionem . Quid etiam Mathathias, uidens mala que fiebant ab Anthiocho in populo, quid, inquam, dixerit, audiamus. ue mihi, ait. Ut quid natus sum uidere contritionem populi mei, et contritionem ciuitatis sancte, et sedere illic, cum datur in manibus inimicorum? Sancta in manu extraneorum facta sunt, templum eius sicut homo ignobilis. uasa glorie eius  captiua abducta sunt; trucidati sunt senes eius in plateis; et iuuenes eius ceciderunt in gladio inimicorum. Que gens non hereditauit regnum eius, et non obtinuit spolia eius? Omnis compositio eius ablata est. Que erat libera, facta est ancilla. Et ecce sancta nostra, et pulchritudo nostra, et claritas nostra desolata est, et coinquinauerunt eam gentes. Quo ergo nobis adhuc uiuere? Et scidit uestimenta sua Mathathias, et filii eius, et operuerunt se ciliciis, et planxerunt ualde . Si carnales illi homines sola carnalia sapientes, et carnales ceremonias uenerantes, ad sanctorum suorum profanationem adeo inconsolabiliter doluerunt, quid facturi sunt Christiani, qui non in uetustate littere seruiunt, sed in  nouitate spiritus ambulant ; qui non ad seruitutem tam multarum, tamque importabilium ceremoniarum, sed ad libertatem gratie sunt uocati; qui non spiritum seruitutis in timore, sed spiritum adoptionis, in quo Abba Pater exclament , acceperunt? Ad quos faciens Dominus uerbum abbreuians et consummans super terram, pro omnibus illis ueteribus et deprimentibus legis mandatis, unum caritatis mandatum nouum instituit, quod obseruatores suos ab omni alleuiaret o ere, et a carnalis concupiscentie uetustate suauiter innouaret; pro uariorum etiam sacrificiorum nidore unam constituit hostiam incruentam, cuius idem ipse uoluit auctor esse et consecrator, seipsum pro suis hostiam Deo offerens in odorem suauitatis  . Nec discrepare uoluit hostiam a mandato, cum caritatem illam qua nemo maiorem habet , seipsum offerendo in se nobis primus exhibuit; et eamdem sibi a nobis per idem sacrificium uoluit exhiberi. Quid enim aliud nobis protendit et predicat sacrificium illud, nisi ut toto corde, tota uirtute diligamus eum, qui adeo nos dilexit, ut mori uoluerit pro peccatis nostris, non solum exemplum et memoriam relinquens sue passionis, sed etiam remedium adhibens nostre infirmitatis? Non enim sacramento illo prouocamur tantummodo ad imitationem, sed etiam emundamur ad sanctificationem. Hec sunt Christianorum Sancta sanctorum; hec nulla uetustate deleri, nulla temporum uarietate mutari, nulla possunt  profanatione hostium inquinari. Sed uoluit diuini consilii inscrutabilis altitudo, quedam uisibilia sancta Christianis conferre, que uisibilium sectatores, qui ad inuisibilia Sancta sanctorum non conscenderunt, uisibiliter intuentes, scalam sibi ad inuisibilia facerent; habentes ea argumentum ad fidem, incitamentum ad dilectionem, signum ad recordationem, causam ad uenerationem, remedium ad sanctificationem; securum tandem et commune omnibus auxilium contra omnem tribulationem. Sancta hec intelligit, quisquis se intelligit crucem Domini et sepulcrum. Hec non solum ultima hac etate sunt Christianis exhibita, sed precedentibus etatibus multifarie multisque modis a patriarchis  preuisa sunt et prophetata. E quibus unus Isaias sic ait: Erit sepulcrum eius gloriosum . Et alibi: Locum, ait, pedum meorum glorificabo . De cruce quoque Domini Habacuc ait: Cornua in manibus eius. Ibi abscondita est fortitudo eius: ante faciem eius ibit mors . Et Dauid propheta: Foderunt manus meas et pedes meos . Ieremias quoque in persona Iudeorum: Mittamus, ait, lignum in panem eius . Liquet plane, in quanta ueneratione habeant Christiani, que tam longe ante admirando et uenerando ipsi etiam preuiderunt et predixerunt Iudei. Hec sancta mei temporis homines mecum nostris diebus conculcata deplorant. Si suorum sanctorum momentaneam uiolationem tam irremediabilibus lacrymis  deplanxerunt Iudei; nobis que consolatio potest esse, qui hec nostra sancta, non tantum uiolata, sed etiam captiua uidemus?

Ecce arca federis Domini, arca testamenti noui, crux scilicet Christi, gloria populi Christiani, medicina peccatorum, curatio uulnerum, restitutio sanitatum captiua ducta est in Damascum. Arca, inquam, nostra, que non solum uirgam, tabulas testamenti, et manna uno in loco contineat, spatioque breui concludat: sed que quatuor brachiis quatuor terrarum partes comprehendens, toto orbe terrarum suis cultoribus uirga sit ad correctionem, liber ad eruditionem, manna ad consolationem. Per eam siquidem corriguntur peruersi, erudiuntur erronei, obedientes et docti consolantur, habentes  urnam auream spiritualis intelligentie, per quam que sit latitudo crucis, longitudo, sublimitas, et profundum, cum omnibus sanctis comprehendant. Nec solum arca secretorum, sed et communis omnium est scala peccatorum: per quam Christus rex celorum ad se traxit omnia. Duo huius scale latera duo sunt crucis ligna, que sunt contemptus uoluptatis, et contemptus uanitatis. Per hec contumeliis et tormento interrogatus contumelias amplectens, omnes suos contemnere docuit glorie uanitatem; tormento non cedens, carnalem quamlibet abdicari uoluit uoluptatem. Quid hac perfectione felicius, qua fit, ut homo nec abiecta timens, nec aspera, imo pro Christo talia pati desiderans, angelica iam fruens ubertate sperare desierit et timere?  Nec enim sperat prospera, qui contumeliis gaudet, nec formidat aduersa, quem uel delectat aduersitas uel exercet. Heu, hec omnia nobis tecum sunt o bona crux, sublata! imo, ut uerius loquar, his tuis uirtutibus iamdudum a nobis remotis, tuis fructibus ieiuni, tua etiam cohabitatione facti sumus indigni. Neque enim dignum fuit, ut esses nobis sicut umbraculum in uinea, aut sicut tugurium in cucumerario; que cum fieri soleant in pomorum custodiam, sublatis pomis ea pariter desolantur. Quis mihi det tecum sublatum fuisse de medio? Quis cum illis nouis martyribus defensoribus tuis animam pro te dedisse, corpus tuis obsequiis impendisse? O terque quaterque beati, qui te sequendo,  te tuendo, maluerunt succumbere, quam sine te in bonis ducere dies suos! Nunquid non in his uidetur uenisse Christus iterum crucifigi? uenit plane denuo crucifigendus ab ethnicis, qui semel crucifixus fuerat a Iudeis. Et hoc forte in prima presignatum fuera passione. Sibi enim hora tertia crucifixus legitur linguis Iudeorum, hora sexta manibus ethnicorum. uidetur igitur nostre diei sexta iam incepta hora, in qua sit passio Domini consummanda; et Filius iterato, clamans: Deus meus, Deus meus, ut quid dereliquisti me , pro sua reuerentia exaudiri mereatur, ut denuo aperiantur monumenta, scindantur lapides , et multi eorum qui in peccato obdormierant, suscitentur. Nunquid non sic necesse erat, fidem Christianam  morte testatoris confirmatam, et iam ubique terrarum non solum sine operibus mortuam iacentem, sed etiam mortuis operibus putridam et fetentem, iterata eius passione a morte resuscitari? Sic plane decipiendus erat draco ille antiquus, qui formatus est ut illudatur ei, qui cum absorbuisset fluuium, et non miraretur, iam in os suum Iordanem etiam influxisse gaudebat. Sic sic Leuiathan hamo denuo fuerat capiendus ut qui prius esca Dominice carnis deceptus, ferro diuinitatis fuit illaqueatus, nunc quoque esca Dominice crucis, humane scilicet propitiationis illectus, ferro diuine sententie suas tandem maxillas perforatas sentiret, nec solum quos absorbuerat euomeret, sed et illos amitteret, quos ad deglutiendum parauerat et perdendum. Diuina  quippe iustitia erat, ut Christiani, qui, relicto Christo, sponte se diabolo peccando subiecerant, puniendi eidem etiam traderentur.

Sed hec Dei iustitia, uelut quedam uirga ferrea, incuruata uidetur et inflexa; cum seuienti aduersario in crucem Domini, imo in ipsum crucis consecratorem, occulto eius iudicio potestas est concessa; ut quam iuste in Christianos acceperat potestatem, mereatur amittere, cum accepta in Christum abutitur potestate. In eum siquidem per ministros suos iterum debacchatur, cum et nomen eius ignominiose ab ethnicis blasphematur, et gloriosum sepulcrum eius, proh dolor! turpissime conculcatur, conspuitur, exprobratur, et lignum salutifere crucis, quod in corpore eius dedicatum est, et ex membris eius  tanquam margaritis ornatum, non solum captiuatur, subsannatur, et omnium inimicorum spurcitiis dehonestatur, sed etiam tandem Machometo offertur, ut de Christi ignominia Machometus glorificetur; et non solum de Christianis, sed et de Christo triumphasse Machometus a suis inique predicetur. Non enim hec acta sunt, quia Machometus potuit, sed quia Christus uoluit, uolens dare Christianis occasionem zelandi Domini sui gloriam, uindicandi Patris iniuriam et hereditatem propriam uendicandi. Ecce enim tempus acceptabile, quo probati manifesti fiant; quo probet Dominus, qui sint eius; qui sint ei fideles, qui perfidi; qui filii alieni, qui proprii. Fideles siquidem milites suum regem sequentur,  pro suo se rege hostibus incunctanter obiicient, malentes pro eo fortiter occumbere, quam segniter fugiendo uitam sibi conferre, ignominiam suo regi inferre. Si sic pro rege mortali actitant Christiani, quanto fideliores esse debent celesti et immortali? E contrario filii alieni mendaces probabuntur, solo se nomine tanto patri, non re filios exhibentes. Filii siquidem alieni, iuxta Prophetam: Inueterati sunt, et claudicauerunt a semitis suis . uetus namque Adam de terra terrenus, nouus autem de celo celestis . Nouus autem temporalibus eterna docuit preponenda; uetus eternis derelictis carnalia et terrena elegit. Huius falsi Christiani imitatores effecti, Christi nouitate relicta ueterem hominem induerunt; sicque  inuerati, et Christo mentientes, facti sunt filii alieni. Unde et claudicauerunt a semitis suis , in exsecutione mandatorum Dei debiles, in explendis desideriis carnalibus et secularibus fortes. Proh dolor! patres carnis filii reuerentur, et pro patris iniuria uindicanda, et angusta hereditate tuenda, decertant usque ad mortem; nec uerbis, nec uerberibus cedunt. Filii autem patris spiritualis facti omnino degeneres, sicut nec patris uices dolere, sic nec paterna hereditate digni esse probantur. O uere beati, qui nunc ueri esse filii inueniuntur, qui nunc Dominum suum non negant, patrem non erubescunt, cum tam uehementem plagam eius conspiciunt, ut uere beatus sit, qui scandalizatus non fuerit in eo. Sed quantacunque sit materia scandali, ueri tamen  filii nequaquam scandalizantur, nec uerenda patris irrident; sed retrorsum incedunt, et facies habentes auersas pallio pie interpretationis operiunt, attendentes se patri dedisse causam huius ebrietatis . Nostra siquidem crimina, nostra scelera inebriauerunt eum absinthio, ita ut post longam dormitionem, post diutinam simulationem, post morosam exspectationem nostre correctionis, tandem euigilasse uideatur quasi potens crapulatus a uino , quasi uirga uigilans, que ollam terrene cupiditatis a diabolo uehementer accensam conterat et euertat. Sed non terrentur filii uirga patris, scientes quia quos diligit Dominus castigat flagellat autem omnem filium quem recipit . Illam potius formidolosam Domini comminationem  uerentur, qua ait: Recessit zelus mens a te, ultra non irascar tibi . In eo autem probant ueri filii uirgam esse patris, non malleum iudicis, si uirgam sequatur correctio, correctionem consolatio comitetur. Gratias tibi, bone Iesu, qui tria hec circa filios tuos non desinis operari. Hoc quippe priuilegio gaudent filii tui, hanc de patris tui promissione indubitatam tenent securitatem. Ait enim per prophetam Dauid: Si dereliquerint filii mei legem meam, et in iudiciis meis non ambulauerint; si iustitias meas profanauerint, et mandata mea non custodierint; uisitabo in uirga iniquitates eorum, et in uerberibus peccata eorum. Misericordiam autem meam non dispergam ab eo, neque nocebo in  ueritate mea; neque profanabo testamentum meum, et que procedunt de labiis meis non faciam irrita . Et ne de nuda promissione aliquis hesitaret, etiam iuramento firmatur, cum dicitur: Semel iuraui in Sancto meo, si Dauid mentiar, semen eius in eternum manebit; et thronus eius sicut sol in conspectu meo, et sicut luna perfecta in eternum. Ubi sunt ergo nunc misericordie tue antique, Domine, sicut iurasti Dauid in ueritate tua?  Nunquid attendis opprobrium seruorum tuorum, quod in sinu Christi tui reponitur, multarum gentium exprobrantium, non solum commutationem, sed et diminutionem, imo euacuationem Christi tui? Et si, Domine, repulisti et despexisti populum tuum, et pro peccatis eorum distulisti Christum tuum,  nunquid etiam abstulisti? Nunquid euertisti testamentum serui tui, cum profanatum cernatur sanctuarium eius in terra? Exaltasti dexteram deprimentium eum, letificasti omnes inimicos eius. Auertisti adiutorium gladii eius, et non es auxiliatus ei in bello. Destruxisti eum  in membris suis, nunquid absque eorum emundatione? Absit, Domine, absit, ut in ira misericordie non recorderis, et tam duram castigationem filiorum emendatio et emundatio non sequatur, emundationem consolatio non comitetur. uerbera patris exhibuisti filiis, ne, queso, obliuiscaris exhibere etiam ubera matris. Fac, obsecro, pater misericordiarum et Deus totius consolationis, fac filios tuos et de uerbere tuo proficere, et de tua citius consolatione  gaudere. Fac plenius quod iam facere incepisti; consumma, Deus, hoc quod iam cepisti operari in nobis. Ecce, te operante, salutem in medio terre uidemus iam perditissimos homines emundari, currere ad confessionem, pentientiam agere, satisfacere pro preteritis peccatis, de futuris querere et promittere emendationem. Nec mediocri, ut assolent, contenti penitentia, undique conuolant ad perfectionem, mittentes manum ad fortia, crucem sibi baiulant, et relictis omnibus sequuntur Christum. Nec solum infime persone aut mediocres hoc attentant, summe etiam crucem sibi affigunt, imo cruci se gloriantur affigi.

Hoc Romanum imperatorem, hoc filium eius suaue ducere, hoc fere omnes Germanie principes fecisse  uidemus, et testamur, dicentes cum Apostolo: Quod uidimus et audiuimus, et manus nostre tractauerunt de uerbo  crucis, hoc testamur et annuntiamus omnibus qui sunt ista audituri. O bone Deus, quanti fuerint ibi clamores in celum dati, quot gemitus, quot suspiria educta de profundo, quot effuse lacryme, quanto lacrymarum imbre terra illa perfusa, tu solus, Domine, nosti, qui solus talia operari potuisti, educens denuo aquam de petra, et deducens tanquam flumina aquas!  uideres ibi iterum crucem exaltatam omnia trahere ad seipsam, et euacuato iam crucis scandalo, non iam crucis captiuationem deplangi, sed crucis gloriam predicari; et fere omnes maiores pariter et minores cruce de manu nostra suscepta in sola  iam cruce gloriari. Quid de illustribus, et nunc uere gloriosis Francie et Anglie regibus dicam? quid de utriusque regni princibus, ubi paucissimi relicti sunt, qui non celestis regis uexilliferi sunt effecti? uexilliferi plane sunt dicendi, qui prius opus tam arduum, tam laudabile sunt aggressi. Unde et de eis merito dici potest, quod in laudibus beati Stephani dictum legitur; si quid inter martyres distat, maximos illos esse, qui primi exstitisse noscuntur, eis tamen specialiter cedit ad gloriam, quorum emulatio ceteros prouocauit, et qui in odore unguentorum suorum alios post se trahentes currere faciunt ad salutem . Quid plura? Omnis natio, omnis conditio, omnis etas, eorum exemplo  ad similia animatur. Granum quippe sinapis efferbuisse uidetur ad trituram; et unde antiquus hostis scandalizasse fideles presumebat, inde messis uberior cernitur surrexisse; inde fides mortua feruentior noscitur reuixisse. Tanto autem gloriosior, et amplioris meriti probatur esse hec fides apud Deum, quanto ei nulla humana ratio prebet experimentum. Non enim nunc, sicut initio nascentis Ecclesie, ceci uident, claudi ambulant, leprosi mundantur, surdi audiunt, mortui resurgunt ; sed nullis talibus signis iam apparentibus, ita ut uere dici possit, signa nostra non uidimus, iam non est propheta ; et illud: Non egredieris, Deus, in uirtutibus nostris ; nunc potissimum qui scandalizati non fuerunt, non solum beati,  sed et beatissimi sunt dicendi. Est tamen cernere, si quis oculos fidei habeat reuelatos, signa noua tanto gratiora, quanto uberiora; tanto digniora, quanto anime immortalis potius quam corporis perituri saluti efficaciora. Nam ceci qui prius erant ad ueritatem, claudi ab bonam operationem, leprosi ad uirtutem, surdi ad spiritus suggestionem, mortui ad caritatem; non ad manus Christi, non ad fimbrie tactum, non ad uiuifici ligni presentiam, sed ad solam ipsius umbram recipiunt sanitatem. Ecce qui presentem non reuerebantur, in solius umbra nominis gloriantur. Quid hoc est miraculi, fratres, quid nisi impleri cernimus his diebus, quod longe ante prophetatum audiuimus? Innoua signa, et immuta mirabilia. Glorifica manum, et brachium  dextrum. Extolle aduersarium, et afflige inimicum . Ecce, sicut diximus, signa uetera uideamus innouata, antiqua mirabilia immutata, manum dextram et brachium Domini glorificata. Ad sinistram enim uidebantur spectare sanitates, que ad presentis uite subsidium conferebantur. Nam in dextera eius longiturnitas uite, in sinistra illius diuitie et gloria. Dextere igitur excelsi est hec gloriosa mutatio , qua de flagitiosissimis castos, de ferocissimis mansuetos, de superbissimis humiles, de tenacissimis liberales, de regibus et principibus mundi contemptores, martyres effectos cernimus de tyrannis. Nunquid enim non ueri sunt martyres qui, se ac sua suosque minime attendentes, desolationem exsilii diutinam non uerentur;  non eris inclementiam, non procellosi maris instabilitatem, non confusionem sonitus eius ac fluctuum, non innumera uie ac solitudinis pericula, nec famis ac sitis inediam, non ipsam denique mortem; sepultura etiam carere non formidant. Hoc solum est, quo maxime molestantur, quod in hostes Christi ruere, quod aduersum se prouocare aduersarios protrahuntur; non minus ad coronam iustitie, si occuberint, quam ad palmam uictorie, si superauerint, aspirantes. Nunquid non sola dextera Domini facit tantam uirtutem, qua, spretis temporalibus, tanto desiderio sola querantur et amentur eterna? Ecce dextera Domini gaudent amplexari, qui de sola leua temporalium bonorum  quam habebant sub capite, gloriari solebant. Leua hec extulit aduersarium, sed ecce dextera affligit inimicum. Elatus siquidem est et eleuatus pro transitoria et momentanea prosperitate animus Salahadini, qui Christianis pre omnibus gentilibus studuit aduersari.

Sed unde hic aduersarius est elatus, inde, operante gratia, antiquus et iniquus humani generis affligitur inimicus. Salahadinus siquidem Christianis aduersatur, ut iura eorum possideat; sed diabolus iniquo eos odio per Salahadinum et alia membra sua persequens, nomen Christi penitus delere festinat. Tanto igitur acrius affligitur, quanto ei nunc dominandi Christianis potestas aufertur, et innumera ei captiuitatis uasa eripiuntur. Renuntiatur  atrocissimo predoni a populis diuersarum linguarum et nationum; et uix iam inter Christianos reperitur, qui non tyrannicis legibus reluctetur. Fremit igitur exspoliati hostis impius furor, et nouum querit lucrum, quia perdidisse se ius sentit antiquum. Penitet eum iam, ni fallor, huius sue adinuentionis, deprehensum in laqueo quem tetendit. Credebat sic acephalos posse fieri Christianos, si sepulcro et cruce Domini profanatis, et in manus hostium datis, iam ad illud commune omnium peccatorum asylum confugere, ad illud ultimum sceleratissimorum remedium transire non ualerent. Sed ecce hac spe sua frustratus, et in contrarium cessisse deplangens, nunquid non cum suis satellitibus stupendo tibi dicere uidetur? O crux fallens gaudia  nostra, et parturiens damna nostra, cur te exhibuimus Pilato, cur tradidimus Salahadino? Quoties tuam ignominiam, tuam procurauimus perditionem, toties tuam gloriam, nostram autem sensimus lesionem. Quot ei suscitauimus impugnatores, tot semper inuenit robustissimos defensores. Iudeus etiam nobis suadentibus sepeliuit, sed effodiente Helena Constantinus eam mirabiliter exaltauit. Cosdre nostro eam auxilio captiuauit; sed Heraclius ampliori eam gloria sublimauit. Gentilis noster populus totam terram illam nobis semper exosam aliquando nobis cooperantibus occupauit; sed Carolus ab Occidente ueniens in manu forti et brachio extento eam ab hostibus liberauit; sed expulsis iterum  Christianis, denuo per quosdam Occidentales, multo nostris pauciores multoque inferiores, nostri uicti sunt et expulsi. Quid igitur nunc nobis sperandum est, quid agendum? Similia plane exspectanda nunc essent, nisi quod iam aduenisse hora nostra uidetur. Hora, inquam, illa, de qua crucifixus predixit, tantam futuram esse tribulationem, quanta non fuit, ex quo gentes esse ceperunt. Ubi etiam prophetiam Danielis inducens, Cum uideritis, inquit, abominationem desolationis stantem in loco sancto, qui legit intelligat . Nos igitur hoc intelligentes, desolationem istam, quam in loco sancto esse fecimus, stare ibidem diutius faciamus; et si forte conuenerint Christiani, ut suorum subueniant desolationi, paremus eis offendicula,  struamus impedimenta, laqueos eis tendamus. Inter eos lites et iurgia seminemus. uiderentur ad presens nostra uincula, nostrum dominium euasisse, sed ad consueta facile relabentur, nec repulsam apud eos diutius patiemur, cum hinc eis carnales delicias, affectus amicorum, natalis soli dulcedinem, bonorum affluentiam, uite suauitatem proponemus: inde uiarum periculis, transitus difficultate, penuria uictualium, caloris et hiemis acerbitate, et innumerorum hostium deterrebimus atrocitate.

Eia ergo commilitones mei, quid agimus, quid moramur? Circumeamus terram et perambulemus eam, diuidamus nobis regiones et regna, ubique spargamus scandala, dissensiones concitemus et bella. Illi circa Germaniam uersentur, illi circa Galliam,  illi circa Angliam, quique ad illos pertinent, quos melius nouerunt, quibus sepius illuserunt, circa quos corrumpendos amplius profecerunt. Heu! heu! talia ab inimicis crucis dicta, imo etiam facta, ipsis iam rerum experimentis edocemur. Iam enim seruos crucis, qui se cruci dedicauerant, qui se non nisi Christo militaturos deuouerant, ad uomitum rediise uidemus, et contra tam recens uotum arma corripuisse dolemus. Iam crux aduersus crucem dimicat, crucifixus crucifixum impugnat. Qui sola iam celestia sapere uidebantur, ecce insatiabiliter terrenis inhiare probantur. Turbauerant et mouerant eos sicut ebrios iniurie Christo illate ab ethnicis; sed ecce grauiores inferuntur a filiis, ab inimicis Christi crux est tanquam ab incredulis captiuata; sed ab  amicis et credulis crux est impiissime abnegata. Nunquid non denuo tibi Christus dicere uidetur? Si inimicus meus maledixisset mihi, sustinuissem, utique. Nunc uero homo pacis mee in quo sperabam, qui edebat panes meos, ampliauit aduersum me supplantationem . Nunquid non ampliasse uidentur amici, uunquid non amplius nocuisse, quam ipsi inimici? Nunquid non super dolorem uulnerum Christi addentes, apposuisse etiam iniquitatem super iniquitatem conuincuntur? Proh dolor, plangebamus Christum nuper in Oriente passum in membris suis; sed nunc in Occidente detestabilius patitur a membris suis. Contra nature ordinem armantur membra aduersus membra, impugnant se inuicem, se collidunt. Heu, heu, heu!  Domine Deus, quomodo obscuratum est aurum, mutatus est color optimus? uidebatur tua uirtute, tua potestate, in aurum commutatus, in aurum obrizum, splendidum, et ignitum. O quantum rutilabat hoc aurum, quantis mundum irradiabat fulgoribus, ita ut aurea rediisse secula uiderentur, cum quocunque te uerteres, uexilliferos crucis conspiceres, Christi martyres inuenires, quibus nec deesset aliquid ad uirtutis perfectionem, nec aliud iam optarent, quam palmam uictorie, uel de gloriosa morte immarcessibilis corone splendorem. Heu, heu! aureus iste color conuersus est in pallorem, et celeste aurum uersum est in aurichalcum. Utinam non in scoriam conuertatur, ut ad nichil iam inueniatur  utile, nisi ut proiiciatur foras, et ab hominibus conculcetur! O strenuissimi Christi milites, bene currebatis, quis uos fascinauit? Nunquid parum est uobis, molestos esse hominibus nisi molesti sitis et Deo uestro? Ecce Deo, angelis, et hominibus spectaculum facti estis; ab omnibus iudicandi, ab omnibus irridendi, et ostentui habendi, nisi que tam fortiter cepistis fortius consummetis. Alioqui arguit uos Dominus per Ieremiam prophetam dicens. uocaui amicos meos, et ipsi deceperunt me . uos quippe ut speciales amicos uocauerat Dominus ad cenam agni, et inuitati ab amico amicabiliter annuistis. Quid amicum, imo quid uos ipsos decipitis? uocauit uos hora cene dicens: Ecce parata sunt omnia , et excusationes friuolas  queritis? Si non negare uos dicitis, sed differre; nescitis quia, hora cene transacta, oneri amico futuri estis, potius quam honori? Cur dicitis amico uestro: uade et reuertere, et cras dabo tibi , cum statim dare possitis? Nolite, queso, osculo Dominum uestrum prodere, nolite locum sortiri cum Iuda proditore. Plus enim peccauit Iudas Dominum suum tradendo, quam Pilatus occidendo. Ita et incomparabiliter nunc Salahadino eritis deteriores, si eius, quem Salahadinus ut hostem persequitur, uos qui pro amico spopondistis, non solum mendaces inuenti fueritis, sed etiam proditores. Nec blandimini uobis dicentes: Tutius est proprium tueri patrimonium quam querere alienum. Iude potius exspectetis finem, si Iude eligitis sortem.  Iudas siquidem, quia noluit benedictionem, talem meruit maledictionem: Fiant dies eius pauci, et episcopatum eius accipiat alter. Fiant filii eius orphani, et uxor eius uidua. Nutantes transferantur filii eius et mendicent; et eiiciantur de tabernaculis suis. Scrutetur fenerator omnem substantiam eius, et diripiant alieni labores eius. Non sit illi adiutor, nec sit qui misereatur pupillis eius. Fiant nati eius in interitum, in generatione una deleatur nomen eius . Iustum est ut in generatione una nomen eorum deleatur, per quos nomen Dei ubique blasphematur. Iustum est ut fiat habitatio eorum deserta, et in tabernaculis eorum non sit qui inhabitet; qui quem percussum a Deo et humiliatum uiderunt, super dolorem uulnerum suorum  addentes, etiam de cordium suorum domiciliis expulerunt. Dignum plane est ut qui uxorum et natorum affectum amori Christi pretulerunt, sine filiis et uxoribus facti a filio hominis coram suo Patre negentur. Dignum prorsus ut fiant dies eorum pauci, et officia seu dignitates eorum alii accipiant, qui gloria dignitatum illecti paucitatem dierum eternitati temporum pretulerunt. Talia cum Iuda Iude imitatores exspectent; et si Iude nomen abhorrent, abhorreant potius opera, et tam horrendam Iude maledictionem declinent. Reddant sine mora Domino suo, que tam spontanee, tam deuote uouerunt, nec apostasie sue ullam queritent palliationem, scientes quoniam Deus non irridetur,  nec est sapientia, nec consilium, nec fortitudo contra Dominum. Eo igitur operante et sermonem hunc confirmante, quisquis ab hoc uoto suo apostatauerit, datus in opprobrium sempiternum, sit anathema, maran atha.



TRACTATUS XIu. DE SIGNIFICATIONE SEPTUAGESIMAE, ET DE IIS IN QUAE EA LEGUNTUR.

uidetur ordo ecclesiasticorum officiorum ordini humane conditionis congruere; et eorum que in Ecclesia geruntur, in ipsis protoplastis et eorum successoribus figuram precessisse. Quod enim initio anni Septuagesimam, dehinc Sexagesimam, Quinquagesimam quoque et Quadragesimam consueuit Ecclesia solemniter celebrare, quatuor  primis etatibus conuenire uidetur. In quibus autem conueniant, uel quid ex istis aut illis significationis elici possit, subtili indagatione inquirendum est; et primo de Septuagesima uideamus. Hec siquidem cum prima etate conuenit, quia quando Adam de paradiso ad huius exsilii mutabilitatem eiectus est, de soliditate octonarii ad septenarii mutabilitatem uidetur descendisse. Sicut, enim per octonarium, qui quadratus et solidus est numerus, soliditas stabilitatis ostenditur, ita per septenarium, quo presens tempus uoluitur, instabilitas uite presentis designatur. Merito ergo septuagesima preponitur, et ea que de protoplastorum exclusione a paradiso scripta sunt, legendo in Ecclesia replicantur, ut dum ex his homo cognoscit unde, quo deuenerit,  quo etiam ei redeundum sit, per hoc admoneatur. Legitur enim in initio Septuagesime liber Genesis; in quo et paradisi felicitas, et presentis uite mutabilitas seu mortalitas manifeste exprimitur. Non solum legitur, sed et ut cordibus humanis utilius imprimatur, etiam cantando tragedia eadem deploratur. Et hec quidem in nocte; ut ea que prolixiorem habent noctis obscuritatem noctis lucubratiuncula elucescant, et humane ignorantie nox illustretur, et cecitas pulsetur. Die uero iam facta, uerba Noui Testamenti proponuntur, et ea que predictis ueteris Testamenti uerbis conueniant, ut per diem tempus gratie, per noctem tempus culpe transgressionis et pene intelligamus; et quanta inter ipsa sit distantia seu conuenientia, ex  utriusque Testamenti uerbis addiscamus, ut in ore duorum uel trium firmum sit omne uerbum. Ex ipso ueteri Testamento missa initiatur, dehinc Apostolus introducitur, tertio Euangelium cum qua decet reuerentia pronuntiatur. Et quia magnum est ad quod probandum testes introducuntur, magnos etiam esse conuenit, qui ad tantum testimonium admittantur. Primo igitur ille in testimonium producitur, cui a Deo testimonium perhibetur, quod inuenerit hominem secundum cor suum. Cui tam potestas regia, quam prophetica dignitas suffragatur: et ne qui primus producitur, et in tanto totius conuentu Ecclesie loquendi exordium facit, in aliquo aures audientium offendat, uenit in psalterio  decachordo psallens, et dulcisona miscens carmina, uniuersa assistentium corda dulci ad se pertrahit melodia. Regia igitur auctoritate fultus, et prophetici sermonis firmitate subnixus, uelut lucerna ardens in caliginoso loco, et totius dubietatis propulsans caliginem, testimonium perhibet ueritati, dicens: Circumdederunt me gemitus mortis, etc. . uideor mihi in his uerbis Dauid uelut Ianum alterum intueri, et quasi uno uersiculo precedentia et subsequentia prophetica circumspectione complecti. uox enim ista et Ade de paradiso exeunti, et Cain super terram uaganti, et Lamech bigamiam introducenti, et Nembrod robusto uenatori, sed et Ne inter undas fluctuanti, Abrahe quoque in Aegypto peregrinanti, Moysi  nichilominus in deserto estuanti inter populares murmurationes: cuilibet quoque in qualibet precedentium etatum de Ade progenie uenienti, uidetur signanter congruere. Quam proprie autem Christo et Christiano cuilibet conueniat, superfluum est edocere. Merito igitur Dauid in Ecclesia fidelium primus introducitur; usque ad quem uox precedentium etatum protrahitur, et cui clarius lux subsequentis gratie aperitur. Hi autem et templum construendum ostenditur, et regnum in Salomone firmandum promittitur; sed et regnum Christi et Ecclesie ex eo propagandum, et in eternum preparandum iuratur. Sequitur Paulus apostolus, cuius laus non ab homine, nec per hominem, sed a Deo depromitur, ubi dicitur: uas electionis mihi est  iste, ut portet nomen meum coram regibus et gentibus . Merito ergo ipse pro sui reuerentia exauditur, cui ab ipso Deo suo nomini testificandi, et suum testimonium portandi officium specialiter committitur. Tandem Euangelium subiungitur, quod testimonium ab homine non accipit; cui si testimonium perhibeat etiam ille qui dedit, testimonium eius uerum est, quia non solus perhibet, sed et Pater, qui misit illum.

Ecce qui et quales testes introducantur audiuimus, nunc in quo conueniant, inquiramus. Et primo in quo noui seu noua cum ueteribus, deinde in quo ipsa sibi noua conueniant attendamus. In quo Euangelium Septuagesime cum prima etate, seu cum ipsius nocturna Genesis lectione congruat,  beatus Gregorius ostendit dicens : Quis patrisfamilias similitudinem rectius tenet, quam Conditor noster, qui regit quos condidit, et electos suos sic in hoc mundo possidet, quasi subiectos dominus in domo? Qui habet uineam, uniuersam scilicet Ecclesiam, que ab Abel iusto usque ad ultimum electum qui in fine mundi nasciturus est, quot sanctos protulit, quasi tot palmites misit. Hic itaque Paterfamilias ad excolendam uineam suam, mane, hora tertia, sexta, nona, et undecima, operarios conducit; quia a mundi initio usque in finem ad erudiendam plebem fidelium predicatores congregare non desistit.

Nos quoque ipsius uestigiis humiliter inherentes, subiungimus, eumdem Patremfamilias ad eiusdem  culturam uinee sicut diuersis temporibus, sic ob diuersas causas exiisse. Primo enim exiit ad plantandum, secundo ad putandum, tertio ad fodiendum, quarto ad stercorandum, quinto ad propagandum, sexto ad sepiendum, septimo quando torcular exstruxit in ea, exiit ad uindemiandum; et ut Ruth Moabitidi spice alique colligende remaneant, hec studioso lectori cuique etati assignanda relinquimus. Nos uero unde aut quo exiisse Deus, qui ubique est, aut quomodo exiisse, qui semper idem est, dicendus sit, inquiramus. Ante mundi quippe constitutionem in se ipso Deus occultus manebat, cum nec esset, cui innotesceret, nec unde innotesceret, appareret. Quod uidetur Ioannes euangelista intelligendo quoquomodo comprehendisse, ubi  ait: In principio erat uerbum, et uerbum erat apud Deum ; ac si diceret: uerbum erat in Patre, uelut ab eo genitum; et erat apud Patrem, uelut in eo occultum. uolens etiam ostendere, unde, aut quo exierit, subiungit: Omnia per ipsum facta sunt . Creans ergo inuisibilia, fecit quibus appareret; creans autem uisibilia, fecit unde apparet. Inuisibilia enim Dei a creatura mundi per ea que facta sunt intellecta conspiciuntur . Manens ergo in se ueritas incommutabilis, in sui nuditate et puritate prout est, uideri non potuit, unde quodammodo a sue fulgore claritatis et lucis inaccessibilitate exiens, et quasi quadam creaturarum ueste se induens, primam hanc sibi uestem, ut uideri posset, assumpsit. Hoc quidem primo mane  factum esse dicitur, quando solem iustitie necdum illuxisse, nec luciferum ortum fuisse in cordibus humanis, manifestum est. Homines namque magis tenebras quam lucem diligentes, relicto Creatore ad solam creaturarum pulchritudinem, uelut ad solum diuini habitus fulgorem, oculos aperuerunt; et relicto Conditore, rerum conditarum amori infeliciter inheserunt. Quod intuens Conditor, et rebus conditis consulere misericorditer uolens, secundam etiam sibi texuit uestem, sacre uidelicet Scripture mirabilem connexionem, per quam se ueritas non solum oculis uidentium, sed et auribus ingereret auditorum; et hanc sibi uestem uariis temporibus diuersarum obsequio personarum contexuit, multifarie multisque modis loquens patribus in prophetis; nec  solum prophetas, sed et sapientes et Scribas ad hoc ipse se misisse testatur . Sed et hec sicut et alia homines sibi diuiserunt uestimenta sua, ipsius Scripture sensum in diuersa trahentes, et uniformem ipsius connexionem in partes uarias scindentes, nec ex ea Dei notitiam requirentes, sed de ipsius scientia gloriari uolentes. Sicque dicentes se sapientes, stulti facti sunt; et euanuerunt in cogitationibus suis, et obscuratum est insipiens cor eorum . Unde nec sic profecisse sufficienter se uidens, tertiam etiam sibi uestem aptauit, carnem uidelicet immaculatam, quam ex intemerata uirgine assumpsit ineffabiliter, miro et incomprehensibili circa humane infirmitatis medicinam usus consilio,  ut talis ei habitu appareret, in quo non aliud quam ipse uel uideri uel amari ualeret, et ab ea nec diuidi, nec separari posset. Tanta enim in hac assumptione humane et diuine nature facta est unio, ut ex quo semel unite sunt, neutra ab altera potuerit separari. In hac nature mee ueste eum securus intueor, nullam iam oculorum uel petulantiam uel reuerberationem formidans. Creaturarum siquidem pulchritudo intuentis oculos alliciens, a Creatoris cognitione potius retardabat, quam ad ipsius dilectionem pertraheret. Scripturarum quoque obscuritas potius legentium oculos reuerberare, quam Dei cognitione illuminare consueuerat. Iam uero Deum hominem factum quis non libenter, quis non patienter aspiciat, cum se diuinitas corporaliter humanis  obtutibus ingerat, et se quodammodo tam miraculis quam exemplis, tam uerbis quam factis palpabilem prebeat? O mira diuini consilii et incomprehensibilis altitudo! homo factus est Deus, ut dum eum uisibiliter cognoscimus, per hunc inuisibilium amore rapiamur. Et in hoc quidem habitu circa undecimam ad conducendos operarios in uineam exiit. uidens enim tempus uindemie aduenisse, uestem sibi huic operi congruam adaptauit, quam et secundum prophetam totam ex ipsa uindemia inquinauit. Sed quanto sordidior ex hac ueste apparuit, tanto formosior in stola sua postmodum et clarior effulsit .

Comparetur, si placet, prime diei hore hec Septuagesima, prime mundi etati hoc tempus gratie,  operationi nature . . . et in quo conueniant, aut a se differant, uideamus. Qui in undecima ueniunt, cum non nisi una hora laborent primi tamen mercedem recipiunt: nec solum primi, sed et tantam quantam et illi qui prima hora uenerunt, et portauerunt pondus diei et estus; non hoc ex merito laborantis, sed ex gratia et beneplacito conducentis. Item qui mane uenerunt, cum non solum diutius, sed etiam fortius laborasse dicantur; minus tamen mercedis recepisse uidentur cum qui undecima ueniunt, uindemiando degustant, quod illi tantum ordinauerant, et quodammodo in labores eorum, ipsis illorum fruentes laboribus intreunt. Multi enim reges uoluerunt uidere que nos uidemus et non  uiderunt; et audire que audimus, et non audierunt. Gratias tibi, Domine Iesu, qui huic nos uindemie, et hanc nobis uindemiam reseruasti, omnia poma noua nobis proponens et uetera, faciens nobis conuiuium pinguium medullatorum, uindemie pinguium, conuiuium uindemie defecate. Cum ergo tot sint nobis in hoc tempore gratie beneficia cumulata, quid sibi uult, quod Ecclesia more solito Gloria in excelsis Deo hoc tempore non decantat, cum hec ultima etas pre ceteris omnibus maiores Deo laudes offerre, et abundantius gloriam ipsius attollere teneatur? Sed attendendum, quod sicut dies qua paterfamilias in uineam exisse dicitur, diuersis horis et diuersis etatibus corpus nostre mortalitatis distinguitur; sic et Septuagesime, Sexagesime,  Quinquagesime, et Quadragesime distinctionibus uariatur; et cum tempus Quadragesime intra parasceuen finiatur, Septuagesima usque ad Sabbatum in Albis protenditur, ubi geminum Alleluia decantatur; nichilque iam finita Septuagesima nisi Pasche restat octaua, que clausum Pascha nominatur, ut sicut exigente culpa octonarius in septenarium descendisse dicitur, sic operante gratia septenarius in octonarium redire uideatur. Merito igitur Quadragesime fini Gloria in excelsis et Alleluia reseruantur, quando primum Pascha Sabbato sancto inchoatur, secundum cum letitia exspectatur, et etiam in presenti aliquando pregustatur. Quod ergo tertia, sexta, nonaque inter primam et undecimam horam signant, hoc inter initium e  finem Septuagesime, Sexagesima, Quinquagesima, et Quadragesima designant: et quantum undecima clarior est et calidior quam prima, tantum finis Septuagesime festiuior et uberior, quam ipsius initium esse dignoscitur. Quod intuens Salomon in spiritu, et hunc Ecclesie ordinatum progressum admirans, aiebat: Que est ista que progreditur, sicut aurora consurgens; pulchra ut luna, electa ut sol, terribilis ut castrorum acies ordinata?  Progreditur de Septuagesima ad Sexagesimam, unde quasi aurora consurgit ad Quinquagesimam. Ibi ut luna decorata eligitur, ut in Quadragesima soli assimiletur; tandemque sole clarior et candid or facta terribilis hostibus appareat, et ut castrorum acies contra eos ab angelis ordinetur. Et ut hec ad  morum edificationem, saluo altiori mysterio, applicemus; illum Septuagesimam initiare dicamus, qui uite presentis mutabilitate, et humani status instabilitate admonitus, ad se tandem de regione dissimilitudinis rediens, peccatorum sordibus firmiter renuntiare proponit. Sed quia quicunque pie uolunt uiuere in Christo, persecutionem patiuntur; et qui ad seruitutem Dei accedit, ad tentationem animam suam preparare monetur, transeundum est ei ad sexagesimam laboris, ne diuturna quies uitiis alimenta ministret; et semen boni propositi simul exorte spine uoluptatum et deliciarum suffocent. Sic filii Isrel primo in Aegypto luto et latere fatigati, tandem ad se redeuntes ex Aegypto exire disposuerunt.  Exeuntes autem insequentes Aegypties protinus persenserunt, qui et eos inter Magdali et maris angustias concluserunt. uerum illi diuiso mari sicco illud uestigio transierunt, uidentes submersos Aegyptios Quinquagesimam in littore festiuis gaudiis celebrarunt.

Aegyptii sunt consueta et quasi in habitum uersa peccata carnalia, que uolentes a se recedere importune insequi et retinere contendunt, et inter multas et magnas contradictionum angustias concludunt; quibus, si ex toto corde ad Deum clamauerint, mare eis Rubrum diuidendo transmeabile facit. Mare enim Rubrum amaritudo est penitentie, et rubor confusionis, qui ex peccatorum confessione et insueta ciborum et uestium asperitate procedens,  nouiter conuersis importabilis et intransmeabilis primo uideri solet. Sed cognoscit Dominus qui sunt eius, et paruulos lactentes suos ultra quam ferre possint tentari non sinens, facit cum tentatione prouentum, ut ea que impedimento esse uidebantur, pro muro incipiant esse a dextris et a sinistris. A dextris enim muniunt, cum in die bonorum non immemor est quis malorum que sustinuit. A sinistris, cum in die malorum non immemor est bonorum que gustauit. Sic sic mittens Deus misericordiam suam et ueritatem suam, fluctuantem animam de medio catulorum leonum eripuit, deducens eam in nube diei, et in luce stellarum nocte: et eam per noctem in columna ignis, et per diem in columna nubis precedens. Hunc maris Rubri transitum, et  talium persecutorum defectum desiderare uidebatur Propheta, cum diceret: uide humilitatem meam, et laborem meum; et dimitte uniuersa delicta mea . Humilitatem, quam ex peccatorum recordatione, et laborem, quem ex satisfactionis dolore sustineo; delicta que fugientem de Aegypto ad te, insequi non desistunt. Merito igitur sic liberata anima a seruitute peccatorum, quasi ab Aegyptiorum iugo iam mari transmisso et inimicis capitalibus submersis, iam etiam ad carnales motus edomandos accingitur, et rebelles artus in seruitutem redigere festinans, Quinquagesimam celebrando consummat. Sic igitur in Aegypto post multas Pharaonis contradictiones formato proposito a malo declinandi, et multiplicibus Aegypti plagis Septuagesime mutabilitate  probata, Sexagesimeque laborioso certamine peccatis actualibus finitis, sed et peccatorum motibus sensuum maceratione repressis, imo ipsis iam sensibus Quinquagesime studiis edomitis, quid iam superest, nisi ut elongans homo effugiat et maneat in solitudine; ubi Quadragesimam cum filiis Isrel faciens in planitie, cibo cum eisdem celesti reficiatur; siue cum Moyse in monte ab omni prorsus humana sustentatione abstinens, tabulas diuino inscriptas digito accipere mereatur?

Hec ad presens, ni fallor, sufficere possunt, ad cognoscendum, in quo cum ueteribus noua conueniant. Nunc uero in quibus ipsa inter se noua concinant, attendamus. Sic enim in testium productione,  non solum qui sint testes, sed et in quo conueniant testimonia ipsa, naturalis ratio edocet inquirendum, Ait igitur apostolorum eximius beatus Paulus: Nescitis quod hi qui in stadio currunt, omnes quidem currunt, sed unus accipit brauium? . Sicut Dominus in Euangelio operarios uinee ad denarium, sic Apostolus currentes in stadio ad brauium, contendentes in agone ad coronam inuitat. Fidelis sermo, et omni acceptione dignus. Primum est currere, secundum pugnare, tertium est uineam excolere. Prius exercendus est homo in stadio bone actionis, secundo probandus in camino tribulationis, tandem componitur animus in renouatione interioris hominis; qui tanto amplius innouatur, quanto exterior de die in diem per predicta exercitia corrumpitur.  Primo igitur curritur per obedientiam, secundo pugnatur per patientiam, tandem introducitur homo in cellam uinariam. Currentes autem tria solent impedire, pondus, casus, stadii longitudo, siue incertitudo. Si ergo iuxta Apostolum sic currere quis cupit, ut comprehendat, exoneretur primo ab omni sollicitudine et amore inferiorum, ut sic exoneratus ad brauium possit festinare. Festinans autem toto studio precipitium caueat, ut absque interpolatione cursum ualeat continuare. Continuationis quoque usus instantia, aliquem sibi certum prefigat terminum, ne si in incertum currit, longitudine tandem lassatus careat perseuerantia. Hec sunt, que in obedientie stadio cursitantibus maxime sunt necessaria, festinantia, instantia, perseuerantia. Festinantia,  ne sint pigri; instantia, ne molles et dissoluti; perseuerantia, ne irremunerati. Perseuerantibus enim, non incipientibus premium repromittitur, et omnis laus in fine claudi perhibetur. Pugnantibus simili modo tria necessaria esse solent: Ars qua se et ab hoste tueri, et hostem deludere sciant; uirtus, per quam ictus aduersarii fortiter sustinere, et ipsum fortius possint debilitare; sobrietas, ne grauati crapula aut ebrietate, cum uentum fuerit ad pugnam, risum potius moueant inimicis, quam triumphum de hoste reportent. Hec tria uidetur Apostolus expressisse, ubi ait: Sobrii estote et uigilate, quia aduersarius uester diabolus tanquam leo rugiens circuit querens quem deuoret, cui resistite fortes in fide . Sciens aduersarium nostrum  fortem esse, leonem nominauit. Leo enim fortissimus bestiarum, ad nullius pauebit occursum ; sciens etiam esse callidum, asseruit circuire; sciens tandem malitiosum, ait uelle nos deuorare. Contra talem igitur armare nos et animare uolens, fortes esse in fide docuit, ut fortis fortem ualeat alligare. uigilare etiam admonuit, ut callidi hostis uersutias uigili solertia deprehendat, ut sic ars artem deludat. Tandem sobrios esse precipit, ut, dum nos malitia eius ieiunos et inedia affectos inuenit, non sit unde suam ingluuiem de nobis satiare possit.

Attendendum est autem, et diligenter aduertendum quod, cum hec, que prediximus, currentibus  et pugnantibus constet esse necessaria, duo tantum nominauit Apostolus, dicens: Sic curro, non quasi in incertum; sic pugno, non quasi erem uerberans, sed castigo corpus meum , etc., quoniam, etsi cetera desint, hec duo aliquando sufficere cognoscuntur. uidemus etiam pigros et minus instantes, sola perseuerantia obtinere, minus etiam fortes et astutos sola abstinentia aduersarium superare. Unde ait: Qui in agone contendit, ab omnibus se abstinet . Quod autem subiungit, patres nostros omnes sub nube fuisse, et cetera que sequuntur, mittit nos ad uetera, ut probet per ea prefigurata noua, et noua rem esse ueterum, sicut et uetera umbram fuisse nouorum. Quod enim illis nubes fecit contra estum, hoc nobis facit exercitium  bonorum operum contra carnalium ardorem desideriorum; et quod illis diuisio maris, hoc nobis moderata probatio tribulationis: et, sicut per illa duo sub Moyse illi baptizati perhibentur, ita per hec nos sub spiritu timoris abluimur et emundamur, sicque corde mundo ad spiritualem escam comedendam, et spiritualem potum bibendum transimus, ministrante nobis petra Christo, secundum illud Prophete: Cibauit eos ex adipe frumenti, et de petra melle saturauit eos . Christus enim Dei uirtus et Dei sapientia capacioribus cibus est, quem qui edunt, adhuc esurient; minus capacibus potus, quem qui bibunt, adhuc sitient. Hec de Apostoli uerbis sufficere posse uidentur, nisi quia adhuc de brauio et corona aliquid restat dicendum.  Currentibus siquidem in stadio obedientie per bonorum studium operum, pro brauio solet dari quedam securitatis audacia, et bone conscientie iucunda confidentia, que non est aliud, nisi unde gloriatur Apostolus, dicens: Gloria nostra hec est, testimonium conscientie nostre . Pugnantibus quoque in agone reposita est corona iustitie, que est diuine letitia consolationis; quam qui lugent, ad beatitudinem solent accipere, iuxta illud Prophete: Secundum multitudinem dolorum meorum, consolationes tue letificauerunt animam meam . Et illud Apostoli: Sicut abundant passiones Christi in nobis, ita et per illum abundat consolatio nostra ; et multa alia in hunc modum. His de Apostoli lectione breuiter  prelibatis, iam ad uineam euangelicam accedamus, et, iuxta Apostoli consilium, instar boni agricole de uinee nostre fructu primi percipiamus. Pater siquidem familias quilibet iustus et ad perfectionem tendens. Cuius familia sunt exterioris hominis sensus, et interioris affectus. Istis presidere sic debet homo, sicut paterfamilias in domo, ut cum dixerit uni: uade, uadat; et cum alii: ueni, ueniat . Huius uinea est propria conscientia, que tandiu inculta et sine fructu manet, quandiu neglecta et incomposita iacet. Huius uinee uitis uirtus est; cuius sunt palmites uniuerse cuiusque uirtutis exsecutiones. Tales palmites uelut quosdam botros sensus pariunt spirituales. Ipsi sunt, qui si  subtilis inuestigationis et studiose retractationis torculari, mediante coclea districte examinationis, fortiter fuerint expressi, elicitur uinum suauissime affectionis, uinum quod letificet cor hominis , quod utres ueteres disrumpat, et nouos custodiat imbuendo. Tales fructus in libro Sapientie exprimuntur, ubi dicitur: Ego quasi uitis fructificaui suauitatem odoris; et flores mei fructus honoris et honestatis . Cum fructificasse se dicit odorem, qui nonnisi ex flore procedit, et flores fructus esse asserit, innuit nequaquam sine fructu esse, cuius iam uinea floruit; quantumque delectent fructus, si tantum flores solo odore reficiunt, ostendere intendit.

Attendendum sane, quanta sit uini suauitas in  gustando, si tanta est floris uirtus in odorando, ut ad solam fragrantiam eius queque uenenata diffugiant. Non uiles, non contemptibiles, non quales quales fructus ex tali uite colliguntur, qui honoris esse et honestatis asseruntur. Honoris, quia ex talibus ille honorificatur, cui soli honor et gloria ; a quo exeunt, omnia gratiarum, actionum et laudum preconia reuerti debent, ut iterum fluant. Merito, inquam, dator talium fructuum ex eis honoratur, per quem etiam qui recepit, honestatur. Non uera honestas est, que Dei gratie non imputatur; nec Dei digna laus est, quam honestas non comitatur. Illa enim transitoria est, ista adulatoria iudicatur. In operibus autem sapientie honestas esse legitur sine defectione . Unde et labores  illius complesse dicitur, quem in laboribus legitur honestasse. Honestas igitur ad gratiam, honor refertur ad gloriam. Tales sunt fructuum huius uitis effectus. Qui sint etiam ipsi fructus, subiungitur, ubi ait: Ego mater pulchre dilectionis et timoris et agnitionis, et sancte spei . Dilectio et agnitio fructus sunt, timor et spes horum fructuum flores. Sicut enim dilectio custodia legum est, et finis precepti caritas esse dicitur; sic initium sapientie timor Domini  perhibetur: et sicut fructus florem explodere, sic perfecta caritas timorem foras mittere consueuit; sic et agnitio spem. Quod enim uidet quis, quid sperat? Si autem quod non uidemus speramus, per patientiam exspectamus . Per patientiam igitur quod non  uidemus sperando exspectare, est per florem spei ad uisionis fructum tendere. uide, si non merito hi flores fructus dicuntur, cum sic floruisse iam quodammodo fructificasse uideatur. Attende etiam quam recte fructus honoris et honestatis esse referuntur. Pulchra siquidem dilectio est, cum id solum amatur, quod amandum est, et taliter diligitur, qualiter diligendum est. Amon namque etsi Thamar sororem suam dilexit, quam debuit, non tamen dilexit, ut debuit. uides ergo, ni fallor, quantam pulchra dilectio homini conferat honestatem, quantum Deo attribuat honorem, per quam et Deus super omnia diligitur, cetera propter Deum, aut in Deo tantummodo diliguntur. Tantum, fateor, delectabiles uisi  sunt uitis huius fructus, quod a proposito longe digressi sumus. Nunc igitur ad seriem lectionis Euangelice reuertamur.

Dicitur paterfamilias primo mane exiisse, cum scilicet ab actiua uita, quasi de domo propria, et quasi de terra et de cognatione sua exiens quis ad contemplatiuam transferre se satagit: cui tunc primum mane illucescit, quando in principio uigiliarum suarum primo ei ueritas clarius elucescit. Tunc quasi quidam operarii in uineam conducti mittuntur dolor et confessio. Hi primi in uinea conscientie operantur; dolor euellendo et dissipando noxia, dicens: Quem fructum habui in quibus nunc erubesco? Aedificando etiam et plantando utilia, dicens: Usquequo piger dormio? Confessio autem  fodiendo et operando occulta; quoniam iustus in principio sermonis accusator est sui. Dehinc circa horam tertiam, cum iam ueritas plenius innotuerit, mittuntur zelus et circumspectio. Hi putare et stercorare nouerunt, zelus superflua amputando; circumspectio tam nature quam culpe uilitatem, uelut quasdam sordes coram oculis statuendo. Circa sextam autem et nonam horam, cum iam sol in summo est, mittuntur ad propagandum et sepiendum meditatio et oratio. Illa enim mentem uirtutes propagando dilatat; ista, ut propagata proficiant, ei qui solus incrementum dat, supplicando commendat. Circa undecimam tandem, cum iam carnalis concupiscentie ardor tepescere ceperit, increpandi sunt et inuitandi affectus et intellectus ad uindemiandum.  Isti siquidem in labores aliorum intreunt, et quod alii laborando odorant, degustando percipiunt; affectus fructum pulchre dilectionis; intellectus autem fructum agnitionis. Alii siquidem arant, in spe et timore suam salutem operantur, et tantum flores decerpere, et ex eis suauitatem odoris haurire uidentur. Isti iam in re constituti, sapientie uino meracissimo debriantur. Unde et merito una hora fecisse dicuntur; quia in huius centesimi fructus sapore suaui, uix quasi dimidia hora morari licet. Unde et a quodam eleganter dicitur: Tarda hora, et parua mora. Alii autem pondus diei sustinuisse dicuntur; quia ibi labor et afflictio spiritus, hic uero consummatio et finis laboris. Ad eumdem tamen gustum et ipsi licet sero perueniunt, cum  pro tanta dulcedine omnia interiora hominis Dominum benedicunt. Bene autem in uespera reddi dicitur, quod sero percipitur. De qua uespera legitur in Iob: Si dormiero somno contemplationis, dicam, quando consurgam ad exercitium actionis: et rursus exspectabo uesperam  quiete contemplationis. Hic est fructus centesimus, ad quem post tricesimum et sexagesimum tandem sero pertingitur, qui merito denario comparatur. In denario enim imago regis exprimitur: ad quem per gratiam contemplationis reditur, cum imago et illa similitudo ad quam homo conditus est, per dilectionem et cognitionem in eo reparantur. Imago enim in agnitione ueritatis, similitudo in amore  uirtutis consistit. Procurator qui hunc denarium distribuit, spiritus discretionis est: qui quid cuique conueniat, et a quo quod meretur accipiat, subtiliter attendit. Hic cum multi sint uocati, paucos esse electos deprehendit ; quia, cum multa sint in presenti necessaria, in futuro unum sufficere recognoscit. Hoc unum in uesperam diei differtur, et uelut denarius in uinea laborantibus, seu brauium in stadio currentibus, uel corona in agone certantibus, usque ad finem Septuagesime reseruatur.



TRACTATUS Xu. DE SIGNIFICATIONE SEXAGESIMAE, ET DE IIS QUAE IN EA LEGUNTUR.

Explicito itaque officio intrantis Septuagesime, iam ad subsequentis Sexagesime officium accedamus. Quam, quia laborem doloremque tribulationum  et tentationum significare diximus, merito in initio ipsius psalmus proponitur, in quo quasi a somno Dominus excitatur; qui inter tot et tanta suorum flagella obdormisse uidetur. Que flagella multipliciter exprimuntur, cum eodem psalmo sic dicitur: Dedisti nos tanquam oues escarum, et in gentibus dispersisti nos. uendidisti populum tuum sine pretio, posuisti nos opprobrium uicinis nostris, subsannationem et derisum his qui in circuitu nostro sunt. Posuisti nos in similitudinem gentibus, commotionem capitis in populis . Ubi dicitur, dedisti nos tanquam oues escarum, exprimitur carnis afflictio; oues enim escarum nonnisi ad mortem reseruantur. Ubi ait, uendidisti populum tuum sine pretio, ipsius conditionis offuscationem ostendit:  quia, cum liber homo uenditur, seruituti addicitur. In eo autem quod subiungitur, posuisti nos opprobrium uicinis nostris, etc., ostendit se non solum damna persone, sed et fame detrimenta grauia pertulisse; et non solum tormentis, sed et contumeliis interrogatum esse. Merito tentatis psalmus iste proponitur, ut tot et tantarum tribulationum comparatione in suis tribulationibus tentatus se quisque consoletur: et ne quis apud se tacitus respondeat, merito illos talia pertulisse, qui semper rebelles et increduli perstiterunt; statim beatus Paulus apostolus inducitur, qui non solum illis, sed etiam omnibus plus laborasse, asseratur. Hic qualiter sexagesime labores in seipso pertulerit, ostendere uolens, sex nobis tribulationes  in sua non solum lectione, sed et tribulatione proponit, illud forsitan, ut in Iob subtiliter attendens: In sex tribulationibus liberabo te et in septima non tanget te malum . Preter senarii namque mysterium, secundum quod labori et tribulationi aptari solet, etiam sex tribulationum sunt species, quibus sancti in presenti quotidie atteruntur. Prima est, que irrogatur ab hoste, quam Apostolus exprimit, ubi ait: In carceribus, in plagis ; ubi etiam quinquies quadragenas una minus se a Iudeis accepisse, ter uirgis cesum, semel lapidatum esse, testatur. Altera, que infertur ab euentu fortune, uel ut magis canonice dicamus a uite huius mutabilitate; quam subiungit  Apostolus, ubi ait: Ter naufragium feci, nocte et die in profundo maris fui. Periculis fluminum, periculis latronum, periculis ex genere, etc. . Alia quo seipsos sponte iusti affligunt, que ab Apostolo designatur, ubi ait: In laboribus et erumnis, in ieiuniis multis . Et quia non solum exterius crucem portant, per carnis afflictionem; sed etiam interius per mentis compassionem, subiungit: Preterea que extrinsecus sunt, instantia mea quotidiana, sollicitudo omnium Ecclesiarum. Quis infirmatur, et ego non infirmor? Quis scandalizatur, et ego non uror?  Quarta, quam ingerit infirmitas nature: que signanter ostenditur in fame et siti, in frigore et nuditate, et in frequenti morte. Unde et ait: Que infirmitatis mee sunt, gloriabor .  Quintam exhibet probatio castigationis diuine, que precipue per falsos fratres exerceri solet, siue per iniquos prelatos, quos ad corrigendum et probandum populum suum permittit Dominus aliquando regnare. Qui per Damasci prepositum signanter exprimuntur: ubi ciuitatem, ut innocentem Paulum comprehenderet, custodisse narratur. Sexta tandem est, quam molestissimam boni sustinent ex stimulo carnalis concupiscentie; que ideo forsitan ultima ponitur, ubi ait: Datus est mihi stimulus carnis mee angelus Satane, qui me colaphizet ; quia nouissime cum morte destruitur; et tunc primo fit sermo, qui scriptus est: Ubi est mors stimulus tuus?  His sex tribulationibus iusti in presenti purgantur, probantur, et  liberantur. Purgantur ad ueniam, probantur ad gratiam, liberantur ad gloriam, ut gloriari merito possint, et dicere cum Propheta: Dirupisti uincula mea, tibi sacrificabo hostiam laudis , sperans et confidens quod in septima non tangat me malum tremende damnationis. Quod autem in principio lectionis apostolice dicitur: Sustinetis, si quis uos in seruitutem redigit, si quis deuorat, si quis accipit, si quis extollitur, si quis in faciem uos cedit , si diligenter aduertatur, illis que in psalmo expressimus, consonare uidetur. Iam ergo ad lectionem euangelicam accedentes, in quo etiam predictis concinat, uideamus.

Primo igitur attendendum est quod quando fit uox de firmamento, stare etiam ipsa cherubim  et alas suas submittere perhibentur . Duo cherubim sermonem propheticum et uerbum apostolicum, que precesserunt, non immerito intelligimus, eo quod plenitudinem scientie continere, et omnem humanam scientiam excedere uidentur. Quod si ipsi apostoli et prophete a uoce diuini tonitrui formidant, et facta uoce super firmamentum, quod capitibus cherubim supereminet, alas conatuum suorum humiliter submittunt; quid agere debet humana infirmitas, ubi per seipsam loquitur ueritas? Quid est enim aliud Dominum Iesum, Dei uirtutem et Dei sapientiam, uerbum suis discipulis explanare, quam uocem de firmamento dare? Firmamentum siquidem diuinitas eius est: Unde uox toties datur, quoties diuina hominibus  propalantur. Ad hanc uocem stant cherubim, nec est ulterius quo procedant, quia et amicus sponsi stat, et gaudio gaudet propter uocem sponsi. Tacente autem sponso expandunt cherubim alas, et inquisitionum suarum scrutinia superextendentes deficiunt, scrutantes scrutinio, exclamantes cum Propheta: Memor fui Dei, et delectatus sum, et defecit spiritus meus . Unde et a firmamento oculos demittentes, mutuis uultibus in propitiatorium respicere prouocantur. Propitiatorium siquidem est assuetus humane locutionis modus, quo Christus in Euangelio uti uoluit, quo licet humane infirmitati se contemperare, et condescendere uideatur, sub ipso tamen in Euangelii arca secreta  celestia recondere, et recondita seruare comprobatur. Ibi enim sunt tabule preceptorum, ibi uirga comminationum, ibi ini diuine sapientie urna quasi quoddam manna est dulcedo promissionum. Que tria Apostolus ad Hebreos scribens eis noluit reuelare, ne daret sanctum canibus, dicens: De quibus non est modo dicendum per singula . Alio tamen tempore Romanis scribens, ea disserendo aperuit, ubi ait: Non enim erubesco Euangelium. uirtus enim Dei est in salutem omni credenti. Iustitia enim Dei in eo reuelatur ex fide in fidem. Reuelatur etiam ira Dei in eo super omnem impietatem et iniustitiam hominum, eorum qui ueritatem Dei in iniustitia detinent. Ira enim et indignatio, tribulatio et angustia in omnem animam hominis  operantis malum. Gloria autem et honor et pax omni operanti bonum . uirtus ad precepta refertur, in eo quod non modica uirtus sit in eis exerceri, nec nisi diuina uirtute ualeant adimpleri. Unde Propheta: In uoluntate tua prestitisti decori meo uirtutem. Auertisti faciem tuam a me, et factus sum conturbatus . Iustitia ad promissa secundum illud Apostoli: Cursum consummaui, fidem seruaui: de reliquo reposita est mihi corona iustitie, etc. . Reuelatur etiam ira Dei de celo, ubi non iam pena temporalis, sed eterna damnatio intentatur, non iam dentem pro dente, oculum pro oculo, mortem corporis pro morte corporali, sed corpus et animam mittere in gehennam, Euangelium suis transgressoribus comminatur. Quod autem  ait iustitiam reuelari ex fide in fidem, ideo dictum uidetur quia sicut fides precedentium ex subsequentium exhibitione comprobatur, ita etiam ex perceptione presentium munerum firma est exspectatio futurorum. uel ex fide promittentis, in fidem credentis. Non enim est diffidentie locus, ubi non tam uerax quam ueritas; nec tam potens quam omnipotens est, qui repromittit Deus. Quod autem hec que prediximus, in doctrina Euangelica uelut in quadam testimonii arca concludantur, ostendit Dominus apostolis, requirentibus que esset hec parabola, dicens: uobis datum est nosse mysterium regni Dei; ceteris autem in parabolis . Ac si diceret: uobis datum est propius ad arcam accedere, et Euangelii arcana cognoscere, et  uelut in sancta sanctorum ingressum habere, ceteris a longe uelamento interposito manentibus, et faciem uestri Moysi cornutam stupentibus, et pre fulgore nimio non ualentibus sustinere.

Studeamus igitur et nos propius accedere, et que dicuntur utilius intelligere, et intellecta in arca memorie firmiter retinere. Ait ergo: Semen est uerbum Dei . Quid enim aliud uerbum Dei, siue comminando terreat, siue promittendo demulceat, intendit, nisi ut precepta Dei, uelut quoddam semen, homo per consensum recipiat, per diligentis studii attentionem retineat, per bonorum operum exsecutionem foueat, per contemptum mundi et compunctionem uigere contendat? Esto,  ait, consentiens aduersario tuo, dum es cum illo in uia . Aduersatur nobis uerbum Dei, quandiu a nobis illud repellimus. Cum uero ei consentimus, uelut terra semen recipimus. Sed cauendam est ne idem semen iuxta uiam cadat: uia enim est cor, per quod indifferenter boni et mali transeunt cogitatus, quod nulla lege discipline constringitur, nulla timoris sepe clauditur, sed mala quadam libertate utens, uaga curiositate ubique circumfertur. Quod, queso, semen cor tale retinere potest, quod quasi quedam strata a demonibus conculcatum, eorum suggestionibus resistere non potest? Sed et si uaga curiositas studio lectionis et sui circumspectione fuerit superata, et semen uerbi Dei firmiter retentum fuerit, nondum  tamen securum oportet esse agricolam; cum exstirpande restent spine deliciarum, et diuitiarum sollicitudines; que si suborte libere excreuerint, semen retentum penitus suffocatur. Opponatur igitur carnis concupiscentie, uigiliarum et ieiuniorum maceratio: et uelut quidam prophete sarculus uniuersas carnis tentationes exstirpet. Sed nec sic quidem adhuc quiescat agricola, cum adhuc supersit ei uite superbia debellanda. Hec nisi contemptu mundi et cumpunctionis fuerit humiliatione depressa, terram cordis petrosam reddit et aridam; ut licet iam semen radicatum uideatur, ueniente tamen estu tentationis sine mora siccetur. Hec sunt tres turme, quas Chaldei accedentibus ad Deum opponunt : et nisi et ipsi cum Iacob  tres quas prediximus turmas eis opposuerint , facile ab eis deuincuntur. Qui autem inter tot tentationes diuino fultus auxilio fortiter dimicauerit, fructum tandem centesimum de suo semine percipiet. Sed hec forte Quinquagesime seu Quadragesime, que sequuntur, melius reseruantur. Sexagesime interim sexagesime fructus sufficiat; et dum sibi turme predicte inuicem aduersantur, et modo iste, modo ille ab aliis separantur, tribulatio patientiam in homine operetur: per quam dum homo sibi dominari discit, id ipsum quod est, possidere incipit. uerum quia de arca testimonii aliqua breuiter tetigimus, et ei euangelicam doctrinam comparandam diximus; ad releuandum presentis sexagesime tedium, que de eadem supersunt  materia, suppleamus.

Lecto igitur Euangelio uelut arca sanctificationis in medio constituta, quid restat, nisi ut sacerdos iam propius accedens desuper propitiatorio et medio duorum cherubim, ipsum sibi loquentem Dominum audiat; et accedens ad cor altum, etiam supra cherubim exaltatum Deum uideat, sicque ipsis iam spirituum celestium cetibus admistus, gratias Deo semper et ubique agere desiderans, unanimi cum eisdem uoce concinat dicens: Sanctus, sanctus, sanctus Dominus Deus Sabaoth? etc. Non solum enim usque ad cherubim, sed omnem prorsus creaturam transcendere oportet eum qui ad Deum accedere festinat, ut et ipsum etiam Christum iam  non secundum carnem agnoscens, Deo adherendo non solum duo sint in carne una, sed unus cum eo spiritus efficiatur; non, inquam, duo dicendi sunt, sed una caro, ubi corpus Ecclesie suo capiti connitur; ubi ima summis sociantur, terrena celestibus iunguntur. Quid hoc spectaculo iucundius? quid hoc pane suauius? quid tali refectione melius queritur? quid fructuosius inuenitur? Bonum est hanc arcam, hoc altare, frequenti inuestigatione circuire; et hostiam uociferationis in eo immolando, cum Psalmista uociferando proclamare. Surge, Domine, in requiem tuam, tu et arca sanctificationis tue . Dicitur enim hec arca, arca sanctificationis, arca testimonii, arca testamenti, arca federis: Federis, propter reconciliationem;  testimonii, propter fidei incorruptionem; sanctificationis, propter munditie puritatem. Dicitur autem hec arca ex omni parte auro circumtecta fuisse , quia doctrina euangelica undique ueritatis fulgore resplendet. Et licet quatuor angulis distincta inueniatur; tanta tamen concordie unitas, et ueritatis soliditas inuenitur, ut non tam duo parietes in unum conuenire, quam utraque unum fieri uideantur. Quod si hos angulos libet diligentius explorare, possumus per duos parietes intelligere euangelice censure rigorem, et lenitatem dispensationis. Que quomodo in unum angulum ceant, inspecto subtilius Euangelio, manifeste liquebit. Ait enim ex seueritatis rigore: Facilius est camelum per foramen acus transire,  quam diuitem intrare in regnum celorum . Alibi ex misericordie dispensatione: Date eleemosynam, et ecce omnia munda sunt uobis : Et, Facite uobis amicos de mammona iniquitatis . Sed et ex misericordie lenitate, Dimittite, et dimittemini . Et hi quidem parietes a parte orientali et meridiana arcam muniunt. Cum enim oriri nobis Sol iustitie incipit, tunc omni sunt districtionis rigore precepta euangelica obseruanda. Cum autem nos ad summam perfectionem prouexerit, moderanda est actio, ut contemplatio dilatetur, et arcu iam contrito, et scuto armisque ceteris confractis, uacandum est iam et uidendum quoniam suauis est Dominus. Nam qui minoratur actu, percipiet sapientiam . uides, ni fallor,  quomodo rigor et dispensatio in unius concordie angulum indiscrete conueniant.

Cum igitur orientalem et meridianam plagam teneant decreta mandatorum, occidentalem et aquilonarem obtinent sancita sacramentorum. Quorum cum quedam sint necessitatis, quedam dignitatis, siue utilitatis: quedam imponantur, quedam suadeantur; que necessitatis sunt, occidenti peccatorum obuiant; que autem utilitatis, diabolicis aquilonis flatibus opponuntur. Inde est quod uersus aquilonem Euangelium legitur, ut inde uoce diuini tonitrui ueritatis inimici formidantes diffugiant. Sed et isti duo parietes unam compagem efficiunt, cum ad salutem  humanam efficaciter sibi cooperentur, et unam Dei et hominum reconciliationem operentur. Quod autem quatuor angulos, et in quatuor angulis quatuor annulos arca habuisse describitur, compendii gratia, et ad uitandum fastidium lectoris studio distinguendum relinquo. Illud tamen pretereundum non est, quod sicut in angulis concors designatur unio, ita in annulis consummata perfectio. Sicut enim annulus rotundus est, et unum medium punctum equaliter circumfertur; sic euangelice doctrine perfectio nusquam ab unius et simplicis ueritatis definitione longius euagatur. Habet igitur in iis que uarie dicere uidetur summam concordiam; habet in iis que precipit, perfectionis summam. Non sic lex Moysi, que neminem ad perfectum adduxit,  et cuius munera et hostie non potuerunt iuxta conscientiam perfectum facere seruientem. Euangelica uero sacramenta perfecte sanant, et precepta perfecte iustificant. Ut enim cetera omittam, dicitur de sacramento baptismatis: Qui crediderit et baptizatus fuerit, saluus erit . Dicitur etiam de preceptis: uos amici mei estis, si feceritis que ego precipio uobis . Et forte annuli ideo quatuor esse dicuntur; quia utrique homini, exteriori scilicet et interiori, sacramenta perfectam salutem, et precepta perfectam afferunt iustificationem. Sunt autem in annulis duo uectes, quibus uel ad ima deponitur, uel ad summa leuatur. Hi sunt deuotio et discretio; quorum specialiter deuotio ad sacramenta, discretio respicit ad precepta. Hos  uectes infra hos annulos concludi uolebat Apostolus, cum diceret: Pax Dei que exsuperat omnem sensum, custodiat corda uestra et intelligentias uestras . Quasi diceret: Pax reconciliationis Dei et hominum quam sacramenta et precepta euangelica operantur; que sua perfectione exsuperat omnem angelicum et humanum sensum, ita ut huius quasi annuli finis creature sensu comprehendi non possit, concludat tamen et custodiat corda et intelligentiam uestram, ut corda ad deuotionem, intelligentiam referas ad discretionem. Hi uectes se inuicem iuuant, quia et ex discretionis intelligentia crescit deuotio, et ex deuotionis dilatatione proficit intelligentia. His etiam seu deponitur, seu eleuatur arca; quia cum ista inferioribus  implicantur, quodammodo animalia stare et rote pariter super terram uidentur. Cum autem ad superiora desideranda per deuotionem, seu inuestiganda per discretionem animalia eleuantur, eleuantur pariter et rote euangelice sapientie; que pro rotunditate sue perfectionis, siue pro agilitate sue subtilitatis rote non immerito comparatur. uides quomodo uetera ueteribus concinunt, et noua nichilominus prenuntiare probantur, ut merito noua et uetera dilecto reseruata dicantur. Quod autem annuli in Moyse , hoc rote in Ezechiele ; quod in hoc animalia, in illo uectes prefigurant. Quod uero et hec et illa, hoc nobis Euangelii gratia representat.

 Quod in arca quatuor anguli, hoc in rota quatuor facies, hoc in Euangelio quatuor, quas prediximus, signant distinctiones. Circa hanc arcam quatuor turme castra metabantur; et prima turma ad orientem, secunda ad meridiem, tertia ad occidentem, quarta ad aquilonem erat . Nec eleuabatur arca, donec turma orientalis et meridiana proficiscerentur. Tunc eleuata et procedente arca, proficiscebantur et alie. Quid sibi uolunt ista, nisi quod etiam uidemus hodie in Ecclesia actitari? Primo accedens sacerdos ad altare, uertit se ad orientem; quasi inuitaturus illam, que in oriente est; ut que retro sunt oblita, in anteriora se extendat. Dehinc uertit se ad meridiem, ut et turmam meridianam prouocet ad surgendum. Tunc eleuata iam  arca conuertit se ad occidentem, et occidentalem turmam officiose salutans admonet, ut sequatur, dicens: Oremus. Et ne pigri forte, ut assolet, inueniantur; iterum lecto euangelio uelut arca iam longius procedente, eadem repetit iterando. Dehinc ad aquilonem se uertens, aquilonarem turmam magis silentio suo, quam clangoribus inuitat ad sequendum. Que omnia diligentius inuestigata, non modicum prestant suauitatis saporem. Oritur siquidem nobis sol, quoties ueritatis fulgor cordis nostri oculis ceperit irradiare. In tali oriente commoratur turma spiritualium desideriorum. Meridies est, ubi predictus sol ad altiora conscendens uehementer incaluerit. Et ibi turma est spiritualium gaudiorum. His duabus turmis precedentibus, et affectionibus  spei et gaudii iam in anteriora extentis, nichil amplius restat, nisi ut exsurgat iam Deus in requiem suam, cum arca sanctificationis sue. Tunc enim exsurgit, cum ad superiora nos eleuat, et arcana euangelice sapientie nobis reuelat, introducens nos in cubiculum suum, non iam in specie peregrini per uiam nobis Scripturas interpretans, sed reuelatis oculis infra domum conscientie per fractionem panis se nobis manifestans. Sic eleuata arca, doloris affectiones uelut quedam occidentalis turma subsequantur; et easdem affectiones timoris uelut aquilonaris turma comitentur; ut iam de preteritis nil libeat, nisi ut ante commissa defleantur, et ex preteri orum recordatione etiam futura timeantur. Hic autem timor potius tacita inspectione, quam clamosis  uocibus in anima excitatur. uel si magis placet, in oriente dicantur esse constantes in uirtute, in meridie perfecti in caritate; ad quos se sacerdos primo conuertere debet, ut tam eorum exemplis prouocetur, quam orationibus fulciatur. Post istos arca eleuatur, cum spiritualibus spiritualia comparantur. Sed etsi in consideratione istorum mente excedat Deo, necesse est tamen ut et minoribus sobrius fiat, ut postquam dies uerbum eructauit, etiam ad illos qui in occidente sunt se conuertens, uelut nox nocti indicet scientiam. In occidente autem sunt, qui uolentes alicui seruiunt peccato; in aquilone, qui licet nolentes, adhuc tamen uincuntur a peccato. Hi a longe sequantur arcam, nec precedentibus se immiscere presumant, donec ipsius  sacerdotis precibus et sacramenti uirtute liberati a peccato, serui autem facti Deo, Christo incorporari mereantur; habentes fructum suum in sanctificationem, finem uero uitam eternam. Et pro talibus tacite cum quadam timoris reuerentia et uerecundie rubore a suo mediatore Deus exorandus est; qui per prophetam loquens, siluisse, et patientem fuisse, et tales sustinendo laborasse se, asserit. His omnibus uelut quibusdam preparatoriis consummatis, sacerdos iam bonis actionibus uelut quibusdam iustitie indumentis, et rationabilibus speculationibus uelut quibusdam auri et gemmarum splendoribus adornatus, cum Petro et Iacobo et Ioanne in montem excelsum, et seorsum a turbis  inferiorum cogitationum constitutum Christum ducem sequatur ; ut quem cum Moyse et Elia loquentem audiuit, transfiguratum iam uideat, et pre faciei eius fulgore et uestium candore stupefactus, ab omni humana elatione corruat, sicque in nubem inductus, et Patris uocem audiens, tacite potius et reuerenter ineffabilia uerba apud se conseruare, et in corde suo conferre, quam aliis referre studeat. Attende Scripturarum pulcherrimam connexionem, et totius suauitatis mirabilem earumdem concentum. Quod enim per arcam inter duo cherubim, in ueteri Testamento significari diximus, hoc per Euangelium inter Psalmistam et Apostolum: hoc etiam per Christum inter Moysen et Eliam, in Nouo Testamento monstratur. Et quod in tabernaculo  ueteri nubes arcam operiens, hoc in Ecclesia fumus incensi altare circumuoluens, hoc et in anima perfecta nubes lucida obumbrando designant. Si tamen iuxta religionis et sanctitatis incrementa uelis inter has nubes distinguere; aduerte, primam fuisse caliginosam, secundam odoriferam, tertiam lucidam esse. In ueteri igitur Testamento nubes ignorantie populo illi ceco occultabat ueritatem. Unde etiam nisi quando recedebat nubes, non procedebat arca, quia tantum ceremoniarum crescebat religio, quantum Moysi a Deo, et per Moysen populo ministrabatur. In Ecclesia autem uapor nebule de thure consurgere consueuit, qui presentes suo assolet odore refouere. Quem fumum preuidens Propheta ait: Et domus repleta est fumo .  Quid aliud hunc fumum dixerimus, nisi cuiusdam bone spei uaporem, per quam uelut in odore unguentorum homines ad Ecclesiam pertrahuntur? Quidam enim spe uenie impetrande ad Ecclesiam accedunt, et hi bona spe refouentur; quidam spe obtinende gratie, et hi sancte spei participes fiunt; quidam ad promerendam eternam gloriam, et hi beate spei exspectatione letantur. Et ideo forsitan in missa tribus uicibus incensum exhibetur, quia et spem bonam afferunt incipientes, sanctam proficientes, perfecti beatam. Et quantumcunque uaria sunt sperantium uota, tamen omnia sacerdos, quasi intra unum uasculum in memoriam humanitatis Christi colligit: facta eius et dicta uelut quosdam  carbones in ipso uasculo recondens, et in ipsis suam suorumque totam spem constituens, dicit cum Propheta Domino: Introibo in potentias Domini; Domine, memorabor iustitie tue solius . Quid est intrantem solius iustitie Dei memorari, nisi in ipso suo introitu ad altare memoriam Christi operum, uelut quoddam thuribulum aureum in manu discretionis apprehendere, et per ipsum se et suos Deo Patri commendare? Tandem nubes spei transit in nubem rei; nubes fumosa in nubem lucidam, que non tam obnubilat quam obumbrat; obnubilat tamen in humana, illuminat ad diuina, obumbrat contra aduersa. Que est hec nubes, nisi diuina speculatio, et quedam diuine presentie non iam in spe, sed in re ipsa fruitio? Que tandiu recte nubes  uocatur, quandiu non sicut est, sed per speculum et enigma sentitur. Licet enim Christus intra domum in fractione panis agnoscatur a discipulis, et in monte coram eis transfiguretur; quamuis etiam facies eius sicut sol appareat, tamen non sicut est cernitur, qui incomparabiliter solis candorem excedit, uelut qui candor est lucis eterne, et emanatio quedam claritatis omnipotentis Dei sincera, et ideo nichil inquinatum incurrit in illam. His breuiter occasione Sexagesime perstrictis, iam ad Quinquagesime cantica accedamus, que sic incipiunt.



TRACTATUS XuI. DE QUINQUAGESIMA, ET DE IIS QUAE IN EA LEGUNTUR IN ECCLESIA.

Esto mihi in Deum protectorem, et in locum refugii,  ut saluum me facias, quoniam firmamentum meum, et refugium meum es tu, et propter nomen tuum dux mihi eris, et enutries me . Merito Quinquagesimam celebraturi ducem et enutritorem nostrum requirimus; uelut qui desertum intrantes nec uiam scimus, nec alimenta habemus. Desertum enim terra est inuia et inaquosa. In tanta ergo solitudinis uastitate quis locus canticis, que causa letitie esse potest? Illa utique, que filiis Isrel uidentibus Aegyptios mortuos super littus maris; et manum magnam, quam exercuerat Dominus contra eos. Tunc enim cecinit Moyses et filii Isrel carmen hoc Domino, et dixerunt: Cantemus Domino, gloriose enim honorificatus est, etc., que sequuntur, usque Extendisti manum tuam, et deuorauit  eos terra. Dux fuisti in misericordia tua populo quem redemisti . Maria quoque prophetes soror Aaron, et omnes mulieres post eam, cum tympanis et choris eadem precinebant. Ecce quem illi ducem se habuisse gloriabantur, nos non solum ducem, sed et nutritorem habituros in Quinquagesima nostra confidimus. Quinquagesima siquidem, sicut dictum est, quinquepertitam sensuum continentiam designat, per quam decalogus legis adimpletur, et sic Quinquagesima a nobis consummatur. Ad hanc post exitum de Aegypto et maris Rubri transitum, et mortalium peccatorum defectum, nos conuertimus; ne tamen recidiuum patiamur, etiam a licitis abstinere, et sensus subiicere seruituti non negligamus.  Quod multis contigisse cognouimus, qui usque ad Quinquagesimam uenientes, quia ultra progredi noluerunt, ad Aegyptias tenebras infeliciter redierunt. Nos igitur, qui huc usque uenimus, cum quinque prudentibus uirginibus procedentes, sponso occurrere studeamus, ut ei omnium sensuum cohortatione, uelut quadam uirginitatis incorruptione placeamus. Bene autem uirginitas deserto comparatur, quia sicut eremus terra est deserta inaquosa, sic corpus humanum a ciborum deliciis alienum, imo etiam ab ipsis necessariis ieiunum, uita quoque humana liti et contentioni et omni auaritie et iniquitati inuia, potus etiam ac luxus lauacri et unguenti, et totius superflue humectationis renuntiatione inaquosa, desertum procul dubio esse uidetur.

 Quis autem huius deserti asperitatem sustinere, quis tante uastitatis deuia perlustrare possit, nisi Deum ducem et nutritorem habuerit? Ideo forsitan fatue uirgines a sponso non admittuntur; quia de sua uirginitate et operum integritate confise, sibi potius quam sponso innituntur. Felices uero, que in hac parte prudentes inuente sunt, ut cum magnificis operibus lampades earum resplendeant; nunquam tamen de illo splendore confise, oleo semper muniri, et uasa sua implere studuerunt . Ad quod dicendum beatus Paulus mox introducitur, dicens: Si linguis hominum loquar et angelorum, caritatem autem non habeam, etc. . In Quinquagesima quinquepertite sensuum continentie, uelut in quadam uasta et aspera corporee macerationis  solitudine, uolens uiam Apostolus ostendere, et errantibus per eam doctrine sue uelut cuiusdam nubis ducatum prebere; quod Dominus in Euangelio uirginibus oleum prodesse, hoc itinerantibus in solitudine caritatem, ostendit. Nec immerito caritatem oleo comparauit; quoniam, sicut unguentum sanare, decorare et mulcere consueuit, sic in donis Spiritus quedam expediunt, quedam exornant, quedam delectant. Hec igitur uolens Apostolus distinguere et distincte exprimere, ait: Si linguis hominum loquar et angelorum. Lingua angelorum est sermo sapientie; lingua hominum sermo scientie. In illa sonus, in ista tinnitus; illa eri, ista cymbalo comparatur. Et hec quidem dona  Spiritus illum cui dantur exornant; et sunt forsitan ille diuisiones ministrationum, quas in eadem Epistola predixit Apostolus . Ministrationes, quia ministrantur pro manifestatione spiritus ad utilitatem; diuisiones, quia diuisim sunt ministrande, ut sapientiam loquentes inter perfectos, spiritualibus spiritualia apparemus, et quasi dies diei uerbum eructemus; paruulis uero lac potum propinantes, doceamus hominem scientiam, et uelut nox nocti scientiam indicemus . Deinde subiecit: Si habuero prophetiam, et nouerim mysteria omnia et omnem scientiam, et habuero omnem fidem, ita ut montes transferam. Quantum hec suum possessorem delectent, nulli ignotum est, nisi qui deliciarum spiritus penitus expers est. Et hec forsitan  gratiarum diuisiones nominat Apostolus, uel quia gratis dantur uel, quia gratie suauitatis infusione demulcent. Sequitur:

Si distribuero in cibos pauperum omnes facultates meas, et si tradidero corpus meum ita ut ardeam. Ista quantum expediant, quantum sanatiua sint, norunt, qui misericordiis pauperum peccata sua redimentes, misericordiam consecuti sunt, et qui exterioris hominis maceratione interioris hominis innouationem sunt adepti. Et hec forsitan dicuntur diuisiones operationum; quia, cum cetera in anima sola esse possint, hec in sola operatione consistunt. Sed quisquis hec absque caritate habet, nec uerum ei esse conferunt, nec ad uerum ei esse prosunt. Sicut enim corpus uitam ab anima, sic ista  a caritate suum esse sortiuntur, ut nec esse quidem sine caritate dicenda sint. Sequitur:

Charitas patiens est, benigna est. Commendauit Apostolus caritatem, ex iis que habet communia bonis et malis; hic autem commendare incipit ex iis que propria habet in solis bonis. uolens autem ipsius bona diffusius enumerare, primo omnia sub quadam binarii summa colligit; postea ipsum binarium subdiuidendo distinguit. Ait ergo: Charitas patiens est, benigna est. Patiens, ad tolerandum mala aliena; benigna, ad retribuendum bona. Et quia etiam aliquo modo hec mali habere se simulant exterius in actu, ostendit hec potius habenda interius in affectu, dicens: Non emulatur, non dolet de alterius felicitate; et si doleat, quod non habet; non  dolet, quod alter habet; sed quodammodo in eo habere se gaudet. Unde nec perperam agit, quod procul dubio faceret, si uerbo, uel facto, uel aliquomodo studeret illum habitis carere, uel saltem ne uideretur aut crederetur habere. Ita enim quidam inuidi, sibi credentes imminui, quod de aliis laudabiliter cognouerunt predicari, etiamsi habitis eos carere non uelint; habere tamen aut credere nolunt, aut credi ab aliis non uolunt. Unde et omnia peruerse interpretari uolunt, et perperam interpretando peruertunt. Charitas autem non solum bonis non inuidet alienis, sed nec extollitur suis. Unde non inflatur, ait. Non enim sibi ascribit, quod habet; sed eum potius laudat, a quo habet, dicens:  Quid habes, quod non accepisti? Et si accepisti, quare gloriaris, quasi non acceperis?  Non solum sibi non imputat, que habet; sed nec ab aliis sibi imputari sustinet; quia non est ambitiosa. Sicut enim non uult inaniter intra se gloriari, ita nec ambitiose aut iactanter extra se. Non enim querit que sua sunt; nec querit exterius mendicando, que melius intus possidet, ueritati inherendo. Quidam enim a ueritate recedentes, quia intus ea ueraciter non retinent, ubi sunt; exterius ea inaniter querere incipiunt, ubi non sunt. Charitas autem semper ueritati inherens, sicut nec querit que sua non sunt, ita nec illis unquam carere potest, que sua sunt. Est enim fons proprius, cui non communicat alienus. Fons est iugiter fluens per beneuolentiam,  non tamen perfluens per iactantiam; et, sicut crater tornatilis communem se omnibus exhibet et equalem, nunquam tamen indiget poculis, nec inuidet aliis que non habet, aut querit ab aliis, que plenius in se habet. Audiuimus quomodo scaturiat uera benignitas; audiuimus et quo saliat patientie uena. Non irritatur, ait; quo altius potest patientie uena prosilire; sed quid diuinius potest esse in homine, quam quod iniuriis prouocatus non irritetur; contumeliis et tormento interrogatus non solum equanimiter sustineat, sed et calcando aut gloriando despiciat? Sic quippe Apostolus: Non solum autem, sed et gloriamur, ait, in tribulationibus . Sed et apostoli ibant gaudentes a conspectu consilii; quoniam digni habiti sunt pro nomine Iesu contumeliam  pati . Sed unde hoc illis? Quia caritas non cogitat malum, non cogitat eos qui inferunt, malo animo inferre; sed uel nescire quid faciant, uel preceptum eis esse a Domino, ut maledicant Dauid. Inde est, quod nec gaudet caritas super iniquitate: non gaudet, quod qui inique mala innocenti infert, damnetur; sed congaudet ueritati, a qua, ut talia fiant, iuste disponitur: et ideo omnia suffert; quia omnia credit a Deo disponi; omnia sperat remunerari. Unde et ea longanimiter exspectando sustinet. Ecce commendata est caritas ex superexcellenti potentie sue uirtute. Commendatur etiam ex sua perpetuitate. Unde ait: Charitas nunquam excidit. Cum enim alie uirtutes que modo in fide et spe consistunt, succedente re spei aut fidei, euacuabuntur;  tunc plenius caritas consummabitur. Manentibus igitur interim fide et spe, uelut quibusdam mancipiis caritatis, que ubi sunt sine caritate non prosunt; ubi autem caritati seruiunt, uelut rami ex radice proficiunt, patet radicem incomparabiliter ramis esse maiorem, a qua rami et habent quod sunt, et precisi ab ea nec quidem sunt. Radix uero absque ramis in integritate sua permanet; nec portatur a ramis, sed portat; nec confertur ei aliquid ab eis, sed ab ea est, quidquid in illis profertur. Ecce ne erremus in solitudine in inaquoso, et uiam ciuitatis habitaculi non inuenientes , esuriamus et sitiamus, et sic Deum protectorem et domum refugii non habentes , anima nostra in nobis deficiat; excellentiorem caritatis  uiam, quam teneamus, nobis Apostolus demonstrauit.

Et forsitan secus hanc uiam mendicat cecus ille, quem Dominus in Euangelio illuminat . Quid est enim cecum Iesum uidere, sequi et magnificare, nisi uiam prius incognitam inuenire? O bone Iesu, quanta lux, quantum gaudium, quanta securitas oritur nouiter conuersis, cum eis primo incipis apparere, cum eis letitia salutaris infunditur, cum dulcescere eis ceperit nomen iehsu: et ad huius nominis dulcedinem male dulces affectiones ceperint amaricari, et amare in dulcedinem conuertentur, ut iam cum magna iucunditate libeat decantare: Populus gentium qui ambulabat in tenebris uidit lucem magnam; habi antibus in regione umbre mortis lux orta est eis . Procul dubio hec  lux, hec dulcedo de Christi humanitate concepta, lignum illud est, quod aquas in eremo commutauit in dulces et potabiles fecit. Tres ille diete triplicem proficientium statum demonstrant. Solent enim post conuersionem, cum proficere ceperint incipientes, ex rerum nouitate in quemdam mentis stuporem uenire: et, sicut norunt qui experti sunt, cum assueta coguntur relinquere, et insuetis insistere, turbantur et mouentur sicut ebrius, et omnis eorum sapientia deuoratur . Unde et ex tali turbationis stupore, anima nimio tremore concutitur, et quasi iamiamque casura, sola formidine undique circumuallatur; tandemque hoc terrore purgata, cognoscere et dolere incipit defectum, quem patitur.  Hec tria manifeste expressisse uidetur Propheta, ubi ait: Ipsi uidentes, sic admirati sunt, turbati sunt, et commoti sunt, tremor apprehendit eos. Ibi dolores ut parturientis . Ecce primam ponit dietam admirationis, secundam tremoris, tertiam doloris. Hi sunt illi tres dies, quibus beatus Paulus prostratus a Domino in uia, et cecatus, perseuerauit non uidens, et nichil comedens aut bibens . Post istos tres dies, iam fere deficiente homine mittitur Ananias, qui interpretatur ouis, qui non est alius quam magni consilii angelus; qui quasi ouis ad occisionem ductus est, et sicut agnus coram tondente se obmutuit . Hec ouis post illos tres dies, lac sue humanitatis paruulis suis propinauit, et amaritudinem contritionis uelut  mara, in lactis commutat dulcedinem. Quod ergo hic per ouem, hoc ibi per lignum intelligitur, et quod hic ouis, ibi lignum operatur. Non est hoc lignum scientie boni et mali, sed scientie solius boni; lignum uite, lignum quod plantatum est secus decursus aquarum , quod ad humorem humane deuotionis mittet ramos suos, et non timebit cum uenerit estus. O lignum dulce, dulces clauos, dulce pondus sustinens, nunquam tui memoria recedat de ore meo; semper deuotionis tue dulcedo uigeat in affectu meo; et sic dulces facte sunt mihi aque mara, et sapientie lacryme contritionis, quantumcunque prius amare exstiterint. Ideo hec hodie duodecim discipulis proponuntur; et quia nichil horum intelligentes, adhuc extra uiam sunt, cecus filium  Dauid inuocans illuminatur ; et iam uiam cum eo carpens, sequens eum, et gaudens comitatur. Per hanc uiam uenitur in Helim, ubi non iam secreto duodecim discipulis passio Domini reuelatur; sed patentes, et limpidissimi fontes duodecim cum septuaginta palmis inueniuntur. Hoc fit, cum Christus suos iam in uia comitatur, et miro modo eos delectans, que in lege et prophetis et psalmis scripta sunt, interpretatur: et licet oculi eorum quandiu extra domum et in uia sunt, teneantur; ardore tamen et sapore talis colloquii uelut quibusdam fluentis delectabilibus debriantur. Merito autem palme cum fontibus fuisse leguntur, quia tunc primo uictor animus triumphi gloria coronatur;  et de testimonio conscientie fructus suauissimi, uelut quidam dactyli degustantur, cum, unctione spiritus reuelante, ad intelligentiam Scripturarum animus dilatatur. Et hoc totum merito in Helim fieri dicitur, qui aries interpretatur; quia hec omnia prebet aries ille, qui cornibus sue crucis licet peccatorum uepribus ad horam hesisse uisus fuerit, tamen peccatorum uincula disrupisse et consumpsisse cognoscitur, et sanguinis sui uictoriosa effusione, suauissimum nobis cibum et potum parasse, a nullo iam fideli ignoratur. Et recte fontes duodecim, palme septuaginta fuisse dicuntur; quia duodecim fuerunt apostoli, qui doctrinam fidei, et fidem Trinitatis, per quatuor mundi partes disseminauerunt. Septem quoque sunt, que septem Ecclesiis in Apocalypsi  pro Decalogi impletione , que est peccati uictoria, promittuntur. Bene ergo duodenarius doctrine, septenarius uictorie assignatur, quia talia in Helim ab ariete percipiunt. Merito ad peregrini uerba per uiam inardescunt; sed meminisse debent, non esse remanendum in uia, sed priusquam nox et innumera noctis pericula superueniant, ad hospitii domum properandum. Ad hanc domum procul dubio peruenitur, cum de Quinquagesima ad Quadragesimam proficiendo transitur.



TRACTATUS XuII. DE QUADRAGESIMA, ET DE IIS QUAE IN EA LEGUNTUR IN ECCLESIA.

Quadragesimam siquidem celebrare, est preuaricatores  ad cor redire, et subtili examinatione intima cordis secreta discutere, et inordinatas ac peruersas affectiones moderando et ordinando, praua et indirecta et aspera in uias planas facere: quod est Decalogum legis quatuor faciebus, seu quatuor pennis spiritualium animalium adimplere. Quatuor enim animalium facies quatuor sunt inordinate, et ordinate sanctorum affectiones, quibus ad Deum tendunt, et ab eo discernuntur. Quatuor penne, quatuor principales uirtutes quibus ad Deum uolant et ab eo diriguntur.

Quid est autem taliter de Quinquagesima in Quadragesimam transire, nisi de Helim ad desertum Sin, quod amphora interpretatur, uenire? Amphoram quippe inuenimus, sed uacuam; domum intramus,  sed solitariam, cum ad interiora nostra rimanda et subtilius cognoscenda intenti, reperimus prima facie cor prauum et imperscrutabile, uelut quamdam terram inhabitabilem et inuiam, terram sitis, et imaginem mortis; terram in qua non ambulauit uir, nec habitauit homo. Merito igitur desertum tale lustraturi, talem amphoram exploraturi, et domum huiusmodi intraturi, Dominum ad intrandum nobiscum cogimus, dicentes et sepius inculcantes: Mane nobiscum, Domine, quoniam aduesperascit . O quam multos Quinquagesimam deuote celebrare, membra sua frequenter mortificare, corpus castigare, et in seruitutem redigere , sensus circumcidere, et uniuersos exterioris  hominis motus componere nouimus; qui usque hodie interioris hominis sui faciem negligentes, sunt quasi myrice in deserto; et si quando forte cor suum intrauerint, nonnisi siccitatem et terram salsuginis inuenientes, statim ad consueta relabuntur. Hi, quia Dominum inuocando intrare secum et manere non cogunt, non tam uesperam quam noctem patientes, dierum uidere longitudinem non merentur. Qui uero Quinquagesimam celebrando cor suum omni custodia seruare et fructus uite qui ex tali uite procedunt degustare intendunt, de Domini auxilio et gratia confidentes, et quasi iam certi de ipsius promissione, gloriando decantant: Inuocauit me, et exaudiam eum; cum ipso sum in tribulatione, etc. . Inuocare enim intus uocare est, et  illi soli uere Deum inuocant, qui interioris hominis oculos mundantes, Deum uidere, et eum qui spiritus est, in spiritu et ueritate adorare  desiderant. Talibus, id est mundis oculis, in bone conscientie hospitio reuelata se facie Deus in fractione panis ostendit. Quod similiter per manna filiis Isrel in deserto Sin primo missum, credo prefiguratum. Quid est enim manna, nisi suauitas diuine cognitionis, que simile habet cum melle dulcedinem deuotionis, et cum semine coriandri candorem intelligentie spiritualis? Que bene manna dicitur; quia non tam potest exprimi quam mirari quid sit. Et hoc siquidem in deserto Sin primo colligitur, non quod et ab illis qui domandis et subiugandis exterioribus sensibus intendunt, diuine cogitationis  dulcedo non gustetur; sed non ad satietatem, nec ad diuturnitatem. Eis enim tarda est hora illa, et breuis mora. Mundis autem cordibus, et ad satietatem datur: quod sperabat Propheta, cum diceret: Satiabor cum apparuerit gloria tua ; et ad diuturnitatem, quod expertus fuerat idem, cum diceret: Secundum multitudinem dolorum meorum in corde meo, consolationes tue letificauerunt animam meam . Neque enim debent uel possunt diuinis carere consolationibus, qui omnes a se humanas prorsus abdicauerunt. Ideo et in Quadragesima preter cursum et morem aliorum temporum, noua quotidie officia decantantur, ut de quotidiano introitu, de quotidiana ueteris Testamenti et Euangelii lectione, uelut quoddam manna insolite dulcedinis  colligatur. Neque enim debet unius diei manna in alterum reseruari, ut uel de Domini gratia quis dubitando diffidat, uel de propria industria hoc manna se inuenturum confidat. Alioquin computrescere illud potius, et uermibus fetidis scaturire incipiet. Putrescit enim, et uermibus scaturire uidetur quod dulce et uiuidum prius sentiebatur, cum sermo Domini uiuus et efficax, qui penetrabilior omni gladio ancipiti per gratie infusionem sentitur , humana calliditate presumptus fastidiri incipit, et uelut uermibus quibusdam questionibus scaturire.

Quot enim questiones moueri, tot quasi uermes uidentur oriri. Quod autem Sabbato non colligebatur, minime intelligendum est quod Sabbatum otii spiritualis  careat manna diuine consolationis, in quo maxime illud manna abundare solet; sed quod in colligendo iam labor non est, ubi quod desideratur in promptu est; nec laboratur in figura, ubi presens est ueritas; aut anxie umbra requiritur, ubi res cum delectatione tenetur. Quod forte etiam in eo signatur, quod quinte ferie Quadragesime nullum proprium officium assignatur. Ea enim die non solum forma sacramentorum, sed ipsum Christi corpus primo est discipulis traditum, nec indiget ea dies aliis adminiculis, que ipsius irradiata est fulgore ueritatis, ne superfluis uideretur Ecclesia laborare impendiis, si solem facibus iuuare conaretur. Hoc manna uidetur Dominus Quadragesimam intrantem per Prophetam promittere, ut in predicto uersiculo  subiungitur: Glorificabo eum; longitudine dierum adimplebo eum, et ostendam illi salutare meum . Glorificat enim quem facit de testimonio conscientie gloriari; et ne huius testimonii gaudium momentaneum uideretur, longitudinem etiam dierum repromittit; quod non solum in eternitate, sed et in presenti consueuit exhibere, cum inclinatis umbris et exspirante nocte ignorantie, aspirare incipit dies gratie, non iam hiemalis, pluuialis et breuis; sed dies estiua, lucida et prolixa. Unde, ne dies longiores, sed minus salubres et intolerabiles uiderentur, subiungitur: Ostendam illi salutare meum. Talis uisionis manna desiderabat Propheta, cum diceret: Redde mihi letitiam salutaris tui . Ecce quam magna sunt et quam iucunda que promittuntur.  Sed diligenter tamen pensanda sunt que promittuntur: Cum ipso sum in tribulatione, et eripiam eum . Per multas enim tribulationes oportet introire in regnum ; nec coronabitur quis nisi legitime certauerit ; et disciplina, secundum Apostolum, non uidetur in principio esse gaudii, sed meroris; postea autem exercitatis per eam fructus pacatissimos affert . His concinens apostolica lectio subinfertur, dicens: Hortamur uos, ne in uacuum gratiam Dei recipiatis . Gratia illa est, de qua in Epistola ad Hebreos ait idem Apostolus: Tanquam filiis offert se uobis Deus . Ubi quam paternam gratiam Deum filiis offerre intelligi uoluerit, ex premissis ostendit, dicens: Recogitate eum qui  talem sustinuit, etc., flagellat omnem filium quem recipit . Hec est gratia patris ad filium, ut quem diligit flagellet, et in filio flagellato et castigato siue probato, quasi pater sibi complaceat. Hanc disciplinam patris quidam non gratiam, sed iram existimant, et quibus possunt modis declinant; uel si declinare non possunt, murmurando recalcitrant, facti filii alieni, qui confitentur Domino cum benefecerit eis ; sed mendaces tempore tentationis comprobantur, qui in prosperis credere uidebantur. Quidam eam patienter recipiunt, et forti deuotione percurrunt, sed quia exterioribus dediti, intime consolationis gratiam non requirunt, quasi in incertum, et uelut in uacuum currunt. Tanquam  enim uas uacuum, sed signatum inuenitur, quisquis uelut uirgo fatua exterius affligitur, interius oleum in uase non reponens, lampadis sue defectum experitur . Ille autem non in uacuum hanc gratiam recipit, qui de tribulatione proficiens, ex sententia cum Propheta dicere meretur: In tribulatione dilatasti mihi . Et: Secundum multitudinem dolorum meorum in corde meo, consolationes tue letificauerunt animam meam . Et cum Apostolo: Sicut abundant passiones Christi in nobis, ita et per Christum abundat consolatio nostra . Et illud: Benedictus Deus qui consolatur nos in omni tribulatione nostra . Hanc etiam Dominus consolationem in Euangelio lugentibus repromittit; ad hanc requirendam Apostolus  nos hortatur, ac si diceret: Ad eam hortari uos possum, dare eam non possum; sed mitto uos ad illum qui ait: Clamauit ad me, et exaudiam eum: cum ipso sum in tribulatione, eripiam eum et glorificabo eum . Ipse enim qui ait hoc per Psalmistam, ipse per alium prophetam dixit: Tempore accepto exaudiui te, et in die salutis adiuui te . Exaudiui deficientem a te, clamantem ad me, adiuui laborantem te, leuantem oculos non in montes, sed ad me, adiutorem in opportunitatibus, in tribulatione. Utcunque conanti et proficienti necessarium est, ut exaudiatur ad impetrandam ueniam, ut adiuuetur ad inueniendam gratiam.

Ad hoc dicitur quadragesimale tempus esse acceptabile, et dies esse salutis ; acceptabile  peccatoribus, ad obtinendam ueniam peccatorum, ad destruendum regnum uitiorum; dies salutis, ad promerendam gratiam meritorum, ad percipiendam gloriam premiorum; quoniam gratiam et gloriam dabit Dominus . Qui ergo talia querunt, nemini ullam offensionem prebeant, nemini fiant lapis offensionis, aut petra scandali ; non fiant offendiculum infirmis exemplo suo, non fortioribus scandalum, altiora se querendo, uel fortiora presumendo. Caueant scandalizare pusillos, caueant impedire robustos; ut secundum beatum Benedictum fortes habeant quod cupiunt, et infirmi non refugiant, ne uituperetur ministerium nostrum . Et quia non sufficit declinare a malo, uituperationem a proximo declinare, famam  ad proximum custodire; conscientiam puram Deo nos exhibere admonet Apostolus, dicens: Sed in omnibus exhibeamus nosmetipsos, sicut Dei ministros . Si non possumus aliis temporalia ministrare, possumus nosmetipsos sacrificium Deo offerre, secundum illud: In me sunt Deus, uota tua . Et: Apud me oratio Deo uite mee . Et illud: Calicem salutaris accipiam, et nomen Domini inuocabo. uota Domino meo reddam . Bibimus autem hunc calicem, uel cum ipsi nobis membra mortificando dura imponimus, uel cum ab aliis irrogatas iniurias equanimiter sustinemus. Hec uolens Apostolus distinguere, primo ponit, que inferuntur ab aliis, que sunt necessitatis uictus et uestitus, angustie timoris et solitudinis,  plage, carceres, seditiones contra nos mote. Bene horum patientia dicitur multa, quia multe tribulationes iustorum. Unde: Ostendisti mihi tribulationes multas et malas . Dehinc que ipsi nobis imponimus, uoluntarie Domino sacrificantes: que sunt labores manuum, ieiunia, uigilie. Et quia corporis exercitatio ad modicum utilis est, ne in ea spei nostre anchoram collocemus, ad interioris hominis renouationem per exterius exercitium faciendam, post predictos labores mittit nos Apostolus, dicens: In castitate, que est cordis, sicut continentia carnis, in scientia, in longanimitate, in suauitate, in Spiritu sancto, in uerbo ueritatis, in uirtute Dei . Hi sunt fructus Spiritus, qui de  uinea bone conscientie colliguntur; hoc manna absconditum, quod nemo scit, nisi qui accipit. Qui autem accipit, non in uano animam suam accepit, non in uacuum cucurrit, nec in uacuum gratiam Dei recepit .

Attendenda est etiam in his uerbis Apostoli quedam interioris hominis uirtutum distinctio. Aliter enim habentur uirtutes in uia, aliter habebuntur in patria. In uia cum labore et interpolatione, in patria sine difficultate et mutabilitate. Has idem Apostolus uirtutes futuri seculi nominat; et eas etiam in presenti haberi potius quam gustari asserit. Primo igitur uirtutes uie ponit, dicens: In castitate, in scientia, in longanimitate. uera castitas anime est super omnem creaturam uerbo adherere,  secundum illud: Perdidisti omnes qui fornicantur abs te. Mihi autem adherere Deo bonum est . Fornicatur quippe a Deo, qui amori alicuius rei adheret propter seipsam; non propter, sed preter Deum. Sed ad huius felicis castitatis custodiam necessaria est scientia, ut qui huiusmodi est, sciat reprobare malum et eligere bonum . Si existimando dicat bonum malum, et malum bonum; procul dubio nesciens inter ea eligere, a predicta excidet castitate, approbando potius quam reprobando uerum malum, et uerum bonum fastidiendo potius quam eligendo; sicque a summo bono ad minus bonum decidendo; et quia scienti bonum et non facienti, peccatum est illi, necessaria est etiam longanimitas, nequando pusillanimitate  superatus iudicet se homo, in eo quod discernendo probat. Ad hec obtinenda, querendum est anime spirituali uerbum Deus, cui consentiendo ad correctionem castificetur, quo illuminata ad cogitationem scientia impleatur, cui innitens, ad uirtutem longanimis efficiatur. uolens autem Apostolus etiam futuri seculi uirtutes distinguendo subiungere premittit, dicens: In suauitate, in Spiritu sancto . Est enim suauitas uite presentis, de qua legitur, quod non inuenitur sapientia in terra suauiter uiuentium . Talis enim suauitas muscarum morientium, solet potius exterminare suauitatem unguenti spiritualis. Suauitas autem que est in Spiritu sancto, uelut unctio docens de omnibus, sanat omnem languorem, omne tedium  et amaritudinem omnem explodit. In quibus autem, uel potius in quo consistat ista suauitas exprimendo subdiuidit, dicens: In caritate non ficta, in uerbo ueritatis, in uirtute Dei. Charitas non ficta nec facta, ipse Spiritus sanctus est. Ipse nostre in nobis caritatis est auctor, ipse factor, uel potius, fictor, qui solus nouit figmentum nostrum.

uel ideo merito ficta dicitur caritas nostra, que habetur in uia; quia uidemus nunc per speculum in enigmate, et potius umbra est illius caritatis, que erit in patria, quam ueritas. Que igitur erit in patria, desiderari potest et pregustari in uia, nullatenus possideri. Sic et uerbum ueritatis, imo uerbum ueritas in uia sub peregrini specie uidetur et  auditur, in patria cognoscetur sicuti est; ibi etiam uirtute Dei, imo uirtute Deo fruentes beati sunt; non iam de uirtute in uirtutem ascendentes, sed uni summe et incommutabili uirtuti inherentes; eius participatione incorruptibiles facti et impassibiles. Una igitur et summa ibi uirtus Deus est; ipse uirtus, ipse ueritas, ipse uia, ipse omnia, et in omnibus Deus. Ipse uirtus ad potentiam, ipse ueritas ad notitiam, ipse uita ad letitiam; et cum illic in beata uita, omnes beati Spiritus apparente gloria Domini satientur, hic interim cum difficultate et raptim eadem tantummodo pregustantur. Hic enim uirtus in infirmitate perficitur. Hic de uirtute in uirtutem ascenditur, donec Deus deorum in Sion uideatur. Hic Iacob luctatur cum angelo, et post  longam luctam uix tandem benedictionem meretur. Ex quo contra Deum et hominem fortis effectus, et etiam Isrelis nomine insignitus tunc a se ipso deficere, et in se cepit et didicit infirmari. Quanto enim quis amplius dilecto suo inniti ceperit, tanto humane uirtutis pede destitutus, et uelut claudicare se sentit. Sed quanto exterior homo corrumpitur, tanto interior de die in diem renouatur, et magis ac magis uirtute ex alto induitur. In hunc modum secundum Apostolum ministrum Dei homo se exhibet: primo in tribulationibus per multam patientiam: dehinc in suauitate spirituali per exuberantem feruoris et deuotionis fragrantiam. Sed plerumque contingit, ut quos aduersitas non deiicit, nec prosperitas eleuat, frequens tamen rerum alternatio,  et alterna uicissitudo perturbet. Unde et in Ezechiele rex Babylonis sedens in biuio sagittas commiscere legitur ; ut quos nec timore nocturno, nec sagitta uolante in die nocere potest, saltem tentationum perplexione concutiat; quia et perplexi nerui Leuiathan perhibentur. Hoc cognoscens Apostolus, cui Satane astutie ignote non erant, etiam contra hoc premunire et premonere nos uolens, subiungit, dicens: Per arma iustitie a dextris et a sinistris.

Hec uicissitudinum alternatio ipsi Domino nostro non defuit, ubi nunc a pueris et populo Hebreorum: Hosanna, Benedictus qui uenit in nomine Domini , nunc: Crucifige, crucifige; et sanguis  eius super nos et super filios nostros , ab eisdem audiuit. Ipse etiam Paulus nunc ad tertium celum raptus , nunc carnis stimulo colaphizatus tertio Dominum rogat, ut ab eo discedat, et minime exauditur. Alibi quoque nunc mente excedit Deo, nunc sobrius factus hominibus gaudet cum gaudentibus, et flet cum flentibus, infirmatur cum infirmantibus, et uritur pro scandalizatis; uinculis etiam cercetur, sed uerbum Domini in eo minime alligatur; quin potius sapientiam loquitur inter perfectos. Aliquando que retro sunt oblitus, et in sola anteriora se extendens, dicit: uiuo autem, iam non ego, uiuit uero in me Christus . Sed nec sic quidem securus est, nec acquiescit altum sapere, sed timet; sciens quod  rex Babylonis, licet secundum Ezechielem  Sabbatorum otium non imitetur, et quasi frustra consuluisse oraculum exta perscrutando se ostendit, ipse tamen recordabitur iniquitates ad capiendum. Sed in his omnibus Christi milites superant, propter et per eum qui eos dilexit, et muniuit armis iustitie a dextris et a sinistris. Que autem sint hec arma iustitie, siue que dextera, siue que sinistra, psalmus predictus siue inductus Apostolo per omnia concinens innuit, dicens: Scapulis suis obumbrabit tibi, et sub pennis eius sperabis. Scuto circumdabit te ueritas eius; non timebis a timore nocturno, a sagitta uolante in die. Cadent a latere tuo mille, et decem millia a dextris tuis . Ubi enim ait Apostolus: In suauitate, in Spiritu sancto,  ibi Propheta dicit: Scapulis suis obumbrabit tibi. Quid enim scapulis Deum obumbrare homini, nisi suauitate Spiritus et infusione gratie iustum quemlibet a tentationum estu protegere, quasi in abscondito faciei sue a conturbatione hominum abscondere? Unde et in alio psalmo idem Propheta gloriatur dicens: Obumbrasti super caput meum in die belli . Et quia in scapulis onera portari solent, recte in scapulis Dei patientie eius et longanimitatis benignitas designatur, qua paruulos suos exspectans fouet et sustinet secundum illud: Expandit alas suas, et assumpsit eos, atque portauit in humeris suis ; et illud Isaie Pueri eorum in humeris portabuntur ,  donec excrescentes in uirum perfectum iam non solum portari non indigeant, sed et alios portare sufficiant. Penne quoque talibus scapulis subnectuntur, quia quos longanimiter portat, etiam plumis spiritualium consolationum calefacit et informat, uelut gallina refouens pullos suos sub alas, et uelut aquila prouocans ad uolandum pullos suos, et super eos uolitans . Sed ne sub his pennis sperando, et latitando, homo securitate torperet, et semper crederet quiescendum, ubi Apostolus mittit nos ad arma iustitie, Propheta concinendo, et de pugna nos admonet dicens: Scuto circumdabit te ueritas eius. Homo quippe post intimam diuine gratie consolationem, ad suam rediens infirmitatem, quam longe a ueritate existat, et quantum bona  transitoria a ueris distent bonis ipsa rerum experientia uerius edocetur; et hac ueritatis cognitione uelut quodam scuto in superioribus lato, in inferioribus angusto circumdatus, communitur ad transitoria despicienda, uelut ea que non uere sunt et angusta sunt: et desideranda eterna, que uere sunt. Sic Petrus post angelicam uisionem, et eductionem de carcere, et porte ferree ultroneam apertionem, ad se tandem reuersus dicit: Nunc scio uere . Alibi quoque post uisionem lintei, in quo erant uniuersa quadrupedia et serpentia, idem Petrus ad se reuersus ait: In ueritate comperi . Ecce ibi se uere scire, hic in ueritate comperisse se testatur, que prius ignorasse non creditur; sed diuina reuelatione certificatus, diuine  ueritatis scuto circumdatus esse ostenditur. uolens etiam propheta ostendere aduersus que scutum istud muniat, uniuersa tentamenta quadruplici distinctione comprehendit dicens: Non timebis a timore nocturno. In quo recte concupiscentia carnis intelligitur quia, secundum Apostolum , qui in deliciis est, uiuens mortuus est. Sicut enim mors sensus carnis a presentibus alienat, sic sopor carnalis uoluptatis sensus anime ab eternorum cognitione infatuat. Unde qui dormiunt, nocte dormiunt, et qui ebrii sunt nocte ebrii sunt; et ipsi fortissimi Isrel accincti sunt gladio super femur suum, propter timores nocturnos. Sequitur: A sagitta uolante in die, et per hanc non immerito superbiam uite accipimus, que maxime in die mundane  prosperitatis solet obrepere. Quem diem Propheta non desiderasse fatetur. In negotio uero perambulante in tenebris, quod tertio loco ponitur, manifeste auaritie negotiatio, seu oculorum petulantia exprimitur, que nulla acquisitorum abundantia satiatur, quia, secundum Salomonem, non satiatur oculus uisu , et hec quidem a sinistris nos impugnant. Sed si scuto ueritatis circumdamur, cadunt a latere nostro mille; et ne a dextris inermes esse uideremur, subiunxit: Et decem millia a dextris tuis. Et forte non immerito per decem millia que predixerat, ab incursu et demonio meridiano intelligi uoluit. Demonium namque meridianum non incongrue a Patribus interpretatum est, cum angelus  Satane transfigurat se in angelum lucis. Cum enim ad peruersa et manifeste mala hominem inclinare non potest, ad callida se uertit argumenta; et uelut recta suadens, ad altiora se querenda, fortiora se scrutanda, siue etiam quedam occulta ei reuelando, plus sapere quam oporteat sapere, persuadet. Et hec tentatio recte meridiana dicitur, quando homo lucis nimietate offenditur, tantoque perniciosius nocet, tardiusque cauetur, quanto difficilius deprehenditur et discernitur rarius. Et licet tantum inter hanc et alias distet tentationes, quantum inter mille et decem millia, quantumque inter leuam et dexteram; tamen sicut scuto ueritatis muniti mille superamus ad sinistram; sic gladium spiritus, quod est uerbum Dei dextera tenentes, etiam  decem millia fugamus a dextra. uiuus enim Dei sermo et efficax, et penetrabilior omni gladio ancipiti, et pertingens usque ad diuisionem anime ac spiritus , et quantumcunque spirituales et subtilissimas demonum tentationes diuidens et discernens. Et forte hec tentatio meridiani incursus in sequentibus eiusdem psalmi per aspidem designatur. Sicut enim aspis obturans aures suas ne uocem incantantium audiat; sic qui ista lucis transfiguratione ac boni simulatione decepti sunt, contra omnia saniora consilia et monita obsurdescunt. Nam relique forte tentationes in ceteris animalibus exprimuntur, ut in leone superbia uite, in dracone concupiscentia carnis, in basilisco qui uisu nocet, oculorum concupiscentia intelligitur; que  si recte ita possunt intelligi, curioso lectori relinquimus.

Satis iam, nisi fallor, dictum est, in quibus Propheta et Apostolus conueniant: quomodo duo hec cherubim uultus mutuos ad se ipsa habeant. Nunc iam dicendum uidetur, quomodo uersis uultibus in propitiatorium euangelice lectionis respiciant. Sed ne repetendo ea que uel in Psalmo uel in Apostolo dicta sunt, lectorem oneremus aut paginam, ea breuiter colligendo inuenire in Euangelio studeamus. uolens siquidem Dominus iehsu incipere prius facere quam docere, secundum quod in Propheta et Apostolo supra dictum est, primo a patientia cepit; et primitus in patientia illarum tribulationum, quas sancti sibi imponunt, exerceri uoluit, ut suo  nos exemplo doceret, non facile posse per patientiam superare alios, qui sibi ipsi non didicerit imperare, secundum illud: Melior est patiens uiro forti, et qui dominatur animo suo expugnatore urbium . Hoc siquidem postea uerbo docturus erat, et euangelizando dicturus: In patientia uestra possidebitis animas uestras ; quia secundum beatum Gregorium, quando nobis ipsis dominari discimus, incipimus possidere quod sumus. Hec complere uolens Dominus primo sibi solitudinis ac penurie necessitatem, uastitatis eremi, horrorem ieiunii ac famis cruciatum imposuit. Hec enim uolentibus ad Deum redire, maxime in principio necessaria esse sciebat; primo ut fugiens homo, et declinans omnem commoditatem peccati, et  temporalium affluentiam, elongans maneat in solitudine; ne forte ipsa commoditate facilius recidiuum incurrat; dehinc, ut non solum non habeat quod delectet, sed etiam sit aliquid in promptu quod horreat, ut terrenis affectibus ipso horrore mitigatis, siue etiam effugatis, libentius ac facilius celestia requirat. Sic Psalmista cum elongasse fugiendo se dixisset, statim subiunxit: Exspectabam ; quasi diceret: Ipsius solitudinis squalore et uastitatis horrore prouocatus, ad exspectandam et expetendam consolationem diuinam protinus me conuerti. Tandem etiam ieiunio corporali affligendus est hostis, et corpus in seruitutem spiritus redigendum, ut quanto exterior homo corrumpitur, tanto interior renouetur. Et hec dicta sint, pro eo quod  dictus est Dominus iehsu ductus esse in desertum a suo spiritu, et cum ieiunasset quadraginta diebus et quadraginta noctibus, postea esuriisse. Sequitur: Et accedens tentator ; ac si diceretur: Predicta a suo sibi spiritu imposuit; que sequuntur, ab alieno sustinuit. Notissime sunt, et a Patribus subtilissime disputate, tres ille tentationes que a tentatore Domino facte exprimuntur. Sed quomodo predictis conueniant, ostendendum esse uidetur. Ubi ergo dicenti sibi tentatori: Dic ut lapides isti panes fiant , uerbum sacre Scripture uelut scutum ueritatis opposuisse legitur, draconem conculcasse uidetur. Antiqua siquidem fraude serpens antiquus, qua circa protoplastos usus est in paradiso,  Dominum aggressus est in deserto. uidens enim carnem homini proximam, imo indiuiduam esse, primo que carni placerent, et carnem oblectarent, proposuit; et carnis eos concupiscentia decipiendo prostrauit. Ita et nunc Dominum esurire conspiciens; ipsam eius famem uolens sibi assumere adiutricem, ab appetitu carnis, ne dicam concupiscentia, eum tentare cepit, dicens: Dic ut isti lapides panes fiant. Ecce quam sit aptus penitentie locus desertum, manifeste apparet. Quia enim in deserto nec pomum inuenit, quod placeret, nec aliud comestibile, quod famem propulsaret, ad lapides, qui deesse non poterant, se conuertit, non sicut prius dicens in paradiso, eritis sicut dii , callidiore usus astutia facito inquiens sicut Deus.

 Ac si diceret: Si uere Deus es, potes; et si potes, debes uitam corporis, etsi non oblectare, saltem cibo necessario sustentare. Sed deprehensa est ab esuriente hec tanta fraus in deserto, quam aduertere non potuerunt felices, et absque ulla necessitate, protoplasti etiam in paradiso. Gratias tibi, Domine Iesu, quia sicut per te ipsum semel draconem superasti, sic quotidie per tuos superare non cessas. Iam enim uelut tanti capitis membrum quilibet paruulorum tuorum oculos habens in capite, tuo exemplo prouocatus, tuo magisterio eruditus, tuo adiutorio confortatus, eiusdem draconis nequitiam, et astutiam cognoscit, conatum paruipendit. Sic sic obstetricante manu tua, de cauerna fraudis, in qua usque ad te latuerat, eductus est coluber  tortuosus. uidens ergo se nichil proficere sub specie draconis, ad pellem se conuertit leonis dicens: Hec omnia, scilicet regna mundi, et gloriam eorum, tibi dabo, si cadens adoraueris me . Ecce sicut leo regem bestiarum se reputat, sic iste regnorum terre se dominum superbe credit: que tam facile se daturum, si adoratus fuerit, repromittit. Sed solo uno uerbo facile reprobatus conculcatur et leo. Et leonem gentium uicit leo de tribu Iuda, agnus draconem, columba basiliscum. Nam in hac secunda tentatione, non solum leonis arrogantiam, sed etiam in oculis basilisci insatiabilis auiditatis auaritiam intueor, ut in ostensione regnorum oculorum concupiscentia, in gloria eorum uite superbia exprimatur. Nam illud quod sequitur,  statuisse illum supra pinnaculum templi, et dixisse: Si filius Dei es, mitte te deorsum, quia scriptum est: Angelis suis mandauit de te, et in manibus tollent te, etc. ; forte non incongrue ad aspidem et ad incursum et demonium meridianum referri potest. Ubi quasi in angelum lucis se transfigurans, etiam testimonio Scripture sacre, que sibi a Domino opposita fuerat, quod suaserat persuadere intendit. uerum Dominus a Scriptura sacra recedendum non esse nos docet; et prauum Satane de Scriptura sensum alterius Scripture oppositione refellit, dicens: Non tentabis Dominum Deum tuum . Ac si diceret: Deum tentare uelle conuincerer, si de eius gratia et promissione  confisus, supra hominem absque ulla necessitate uel utilitate presumerem. Sequitur:

Tunc reliquit eum diabolus . Quem enim aliquo istorum quatuor modorum non seducit; procul dubio illesum confusus derelinquit. Et ecce accesserunt angeli, et ministrauerunt ei . Ubi in Apostolo post enumeratas uarias tribulationum molestias, subinfertur: In suauitate, in Spiritu sancto , et multiplex deinceps distinguitur uarietas gratiarum. Hic in Euangelio legitur: Et accesserunt angeli, et ministrauerunt ei. Angelico namque ministerio manna diuine consolationis in presentis exsilii deserto lugentibus et peregrinis, ac corde contritis, uelut illis qui hereditatem capiunt salutis, ministratur. Sed istud diuine  suauitatis manna aliquando tentationem precedit, aliquando comitatur, aliquando sequitur. Precessit enim in Elia, cui dictum est: Comede, grandis enim tibi restat uia , et cum comedisset, in fortitudine ipsius cibi quadraginta diebus et quadraginta noctibus, absque omni cibo ambulando laborauit. Danieli in ipsa tribulatione oblatum est prandium, cum esset in lacu in medio Ieonum angelico ministerio per Habacuc prophetam allatum . Dominus uero noster, qui pro nobis tentandus aduenerat, illud quod grauius est elegit, ut peracto ieiunio, et deuictis uariis tribulationum tentamentis, tandem angelico ministerio frueretur, ut merito de eo dici posset:  Patientiam Iob audistis, et finem Domini uidistis . Patientia siquidem Iob multis preuenta est beneficiis, sed multiplicioribus remunerata. Unde ad solam patientiam eius considerandam, non ad ipsius patientie finem mittimur. Domini uero finem intueri monemur, qui proposito sibi gaudio regnorum mundi, et glorie eorum, sustinuit crucem confusione contempta . Hic quoque spreto corporali cibo, angelicas delicias usque in finem equanimiter exspectauit. His dictis de officio Dominice, que prima Quadragesime dicitur, ut quousque ab initio Septuagesime processum sit, plenius cognoscatur, breuiter quedam supradicta epilogari oportet, ut que de Septuagesime fine dicenda sunt, eis que de eius principio iam  dicta sunt, conuenientius coaptentur.



TRACTATUS XuIII. RECAPITULATIO PRAEDICTORUM, DE SEPTUAGESIMA, ETC.

Duas quippe Septuagesimas historialiter Scripture sacre commemorant: primam uidelicet temporum uel etatum, que ab Adam usque ad finem mundi protenditur, secundam annorum, quam filii Isrel septuaginta annis in Babylonica captiuitate peregerunt. In harum representationem, et spiritualium cuiuslibet anime sancte profectuum significationem, Ecclesia duas celebrare Septuagesimas consueuit: unam hebdomadarum, que septem disterminatur Dominicis; quarum ultima seu septima,  et quasi terminus, est Dominica qua cantatur, Letare, Ierusalem; alteram dierum, que finem habet et terminum in Sabbato, cum geminum Allelluia decantatur. Harum prima uite actiue profectum designat; que in hac uita habet suam perfectionem, et ad consummationis finem proficiendo perducitur; ut completa hebdomada copule Lie, tandem ad optatas Rachelis nuptias pertingatur. Secunda contemplatiue uite quietem significat; que non tam septimanis quam diebus numeratur; imo nec diebus nec horis integris, quin potius horis dimidiis percipitur. Hec non nisi finito primo Pascha et initiato secundo connumeratur. Sed quia mistim iste sibi due uite, atque uicissim subseruiunt, et alternatim sibi inuicem succedunt, ut  nunc Lia Racheli, nunc Rachel Lie suum Iacob inuideat, et nunc altera alteri nimia preripiat auiditate; bene etiam iste due Septuagesime sic in Ecclesia celebrantur, ita sibi inuicem connectuntur, ut non tam due quam una uideatur, et duas esse a paucissimis cognoscatur. Sed hoc sacramentum Ecclesiam Romanam latere non potuit; que in uniuersali Ecclesia frequentandum instituit. Et septimam prime Septuagesime Dominicam, per quam actiue uite consummationem significari diximus, rose auree gestatione insigniuit. Sed ipsius rose mysterium minime paruipendendum, melius illi diei reseruatur enucleandum, cui specialiter cognoscitur adaptatum. Interim de aliis Dominicis,  que illam precedunt, quod Dominus ministrauerit disseramus, ne que retro sunt obliti, in anteriora nos extendentes, ordinem preposteremus. Primo igitur mundo renuntiantes, et de Aegypto uite instabilis et tenebrose exeuntes, fructus carnis uelut septem illas Aegypti spicas tenues et uredine percussas abdicauimus, et fructus spiritus uelut septem alias plenas atque formosas, in uno caritatis culmo amplectentes, sicque Decalogum spiritualiter intelligere et adimplere proponentes, Septuagesimam initiauimus. Secundo peccatis mortalibus plene renuntiare uolentes, et in hoc angustias non modicas, et amaritudines ex ipsorum peccatorum consuetudine, et uelut quorumdam Aegyptiorum persecutione sustinentes, miraculoso tandem Dei  auxilio ipsius amaritudinis ruborem et dolorem, uelut quoddam mare Rubrum, non sine multo labore transiuimus; et sic senario actiue uite decalogum adimplere studentes, Sexagesimam celebrare contendimus. Tertio non solum peccatis resistere, sed ipsis etiam corporeis sensibus imperare uolentes, et sic uoluntaria quinque sensuum mortificatione Decalogum adimplere curantes, Quinquagesimam iam mari transmisso celebrantes, exsultauimus. Et licet errantes in solitudine, in inaquoso, ciuitatem habitaculi non inuenerimus; tamen per Mara transeuntes, et dulcorate aque haustu suaui delectati, tandem in Helim peruenimus, ubi palmas uictorie iam nostrum ipsorum facti uictores inuenimus: et  ipsius uictorie fructus percepimus dulciores. Sed nec ibi diutius morari ualentes, eo quod nec fontes duodecim, nec palme septuaginta, ad satietatem sufficerent, pertransire uolentes eos qui circumeunt ciuitatem, transiuimus in desertum Sin, ubi subtilius conscientie amphoram perscrutantes, de exterioribus ad interiora, de uisibilibus ad inuisibilia, de sensu carnis ad spiritum iam spirituales facti peruenimus; et spiritu in desertum spirituale ducti, quatuor uirtutum pennis Decalogum transuolantes, Quadragesimam cum Domino initiare, et manna celeste degustare meruimus.

Bene autem hec in Sin, quod amphora dicitur, fieri incipiunt; ubi ciuitatem interioris hominis intrare uolentibus occurrit homo amphoram aque  baiulans: qui et cenaculum grande stratum, ubi Pascha paretur, ostendit . Querentibus enim Deum primo occurrit homo Deus, ut per hominem Deum ascendant ad uerbum Deum; et per uerbum Deum homines dii efficiantur, secundum illud ipsius uerbi uerbum: Si illos dixit deos ad quos sermo Dei factus est, etc.  Homo igitur iste, cui uult et quando uult, et quomodo uult, occurrit, et succurrit, et precurrit. Occurrit querentibus, succurrit deficientibus, hesitantes precurrit, et trepidantes, priusquam inuocetur, dicens, ecce adsum. Marie adhuc trepidanti, et corpus mortuum querenti, precurrens apparuit; non tamen amphoram aque baiulans, sed sicut hortulanus ; significans quod plura adhuc in ea  euellenda et disrumpenda restarent, que hortulani ope, uel opera indigerent. Euntibus in Emmaus tristantibus et pene deficientibus succurrens apparuit, sed sicut peregrinus , non aque amphoram baiulans. Omnes hi adhuc exterioribus dediti, foris eum inueniunt, foras deosculantur, et exteriora dona ab eo percipiunt. Solis intra cubiculum intrare conantibus, et iam lectuli secretum, et Sabbati otium querentibus, quod est uelle celebrare Pascha, occurrit amphoram aque baiulans. Sed quia diuisiones aquarum apud eum sunt, et diuisiones gratiarum ex diuersis ipsius fontibus emanant, non unam semper aquam continere credenda est amphora ipsius, sed quam cuique nouerit esse  necessariam, pro sua uoluntate propinat. Alii aquam refectionis, alii aquam salientem in uitam eternam, alii aquam Sile, que fluit cum silentio; alii aquam egredientem de templo, alii aquam fontis patentis in ablutione domus Dauid et menstruate, alii aquam fontis signati, alii aquas fontis et putei, que fluunt impetu de Libano. Omitto aquam cisterne, et fluenta putei uiuentis, que foras deriuantur, et diuiduntur in plateis; sed et aquas Iordanis, que Naaman septies mersum in eis mundant a lepra . Aquas quoque Mara, aquas Helim, que sunt lacryme penitentium et baptisatorum: que omnes extra sunt, et ante spiritualem Quadragesimam percipi solent. Earum autem quas prediximus, noster Moyses, qui ex aqua dicitur, quia de Spiritu sancto  conceptus, quando uult, amphoram suam implet, et sicut uult singulis exhibet, diuidens singulis prout uult. Et quia longum esset de omnibus disserere, illius ipsius aquam ardenter sitiamus, quam qui biberit, non sitiet in eternum. Ipsa est aqua caritatis, de qua ait euangelista, quam accepturi erant credentes in eum . Hanc nobis quam Dominus in humana conuersatione uelut in uase fictili exhibuit, et quotidie proficientibus exhibere non cessat; suam eis infundens caritatem, ad suam eos inuitans intuendam, et imitandam conuersationem, dicens: Pone me ut signaculum super cor tuum, ut signaculum super brachium tuum, quia fortis est ut mors dilectio . Si huius aque effectus et proprietates libet inquirere,  inuenimus eam mundatiuam, refrigeratiuam, speculatiuam. De primo legitur: Lauabis me et super niuem dealbabor . Et illud: Lauamini, mundi estote . De secundo: Mitte Lazarum ut intinguat extremum digiti sui in aquam, ut refrigeret linguam meam, quia crucior in hac flamma . De tertio: Super aquam refectionis educauit me . De quarto: Mouebatur aqua, et sanabatur unus . De quinto: Lacrymis meis stratum meum rigabo . Et Salomon exstruxisse legitur piscinas aquarum, ut irrigaret siluam lignorum germinantium . De sexto: Aque Iordanis sanctificate sunt . De septimo Salomon: Sicut in aquis resplendent uultus prospicientium, ita  corda hominum manifesta sunt prudentibus . Et in Cantico canticorum: Oculi tui sicut columbe super riuos aquarum; que lacte sunt lote, et resident iuxta fluenta plenissima . Columbe enim in aquarum riuulis non solum suos uultus, sed et accipitris speculantur, ut a longe uisum leuius effugiant. Omnes istos effectus et proprietates, in caritatis aqua facile diligens lector reperiet. Ipsa siquidem est fons uiuus, cui non communicat alienus. Ipsa aqua uiua, quam Dominus Samaritane promittit . Imo aqua uiua, de qua dicit Apostolus: Mortui enim estis, et uita uestra abscondita est cum Christo . Hec uita mortificat et uiuificat; mortificat  mundo, quia ualida est ut mors; uiuificat Deo, quia qui manet in caritate, in Deo manet, et Deus in eo . Hec quia quatuor preceptis concluditur, illis scilicet: Diliges Dominum Deum tuum ex toto corde tuo, et ex tota anima tua, et ex tota uirtute tua; et proximum tuum tanquam te ipsum ; et in ipsis quatuor tota lex pendet et prophete , merito quadragesimali tempore figuratur, ut ille solus recte Quadragesimam dicatur celebrare, qui caritatem dictis et operibus studuerit ostendere. Sic enim infra geminam, quam prediximus Septuagesimam, Quadragesima concluditur; sic actiue et contemplatiue uite pennis caritas proficiens, et proficiendo se in anteriora extendens, in finem dilatatur.

 Unde et ferculi Salomonis, ascensus purpureus, reclinatorium aureum, media caritate constrata describuntur . Quod ibi per ferculum, in Euangelio per cenaculum grande stratum  reor significari. Ferculum enim siue cenaculum, cor est diuina contemplatione sublimatum et illustratum; quod ascensum habet purpureum laboriose actionis, et grande est multiplicitate boni operis; quod ex celestis desiderii caritate, uelut quodam excellentiori et eminentiori ornamento consternitur, ut tandem in reclinatorio aureo diuine sapientie suauiter repausetur. Sic igitur Quadragesima inter duas Septuagesimas medium locum tenet; sic per caritatem inter actiuam uitam et contemplatiuam quasi inter medios cleros dormiens, per  actiuam exercetur sub se, per contemplatiuam eleuatur supra se. Per exercitium boni operis eleuatur ab imis, per studium contemplationis commoratur in summis; et quanto caritas dilatatur in opere, tanto postmodum suauius delectatur in contemplatione. Ex fructu enim boni operis caritas promeretur, unde per gustum contemplationis postea remuneratur. Est igitur caritatis meritum patientia laboris, et tribulationis premium cognitio ueritatis. Si quis igitur aspirat ad premium, prius procuret meritum. Si quem delectat complexus ueritatis, prius eum exerceat uia laboris. Si quis suaues fructus desiderat percipere caritatis, non abhorreat asperitatem corticis, nec refugiat amaritudinem radicis;  quoniam iustus ut palma florebit, et sicut cedrus Libani multiplicabitur . Si cui igitur libet ex sententia dicere: Ascendam in palmam, et apprehendam fructus eius , sciat a radice incipiendum esse; quoniam iuxta Apostolum, rami et cetera que in arbore sunt, radicem non portant, sed portantur a radice .

Querendum igitur nobis est, que sit hec radix, a qua stipes, rami, fructusque procedunt. Tria siquidem sunt precepta caritatis, dilectio Dei, dilectio proximi, et dilectio sui. Ubi enim dicitur: Diliges proximum tuum sicut te ipsum , ostenditur quod primo debeat homo recte diligere seipsum. Non enim recte diligit se, qui diligit iniquitatem; sed procul dubio secundum Prophetam,  odit animam suam . Ut ergo recte se diligat, oportet quod perfecto odio oderit uitia sua, deponens: Omnem malitiam et omnem dolum, et simulationem, et inuidiam, et omnes detractiones ; et si quid est aliud, quod caritati aduersetur. Hoc primum mandatum, scilicet dilectio sui, primum non dignitate, sed ordine, non incongrue radix intelligitur caritatis; ex qua prodeunt  stipes fraterne dilectionis, qui in multiplices ramos bonorum operum dilatatur; fructus diuine dilectionis, qui tandem post multas tribulationes et ascensiones in ualle lacrymarum dispositas, per cognitionem ueritatis a mundicordibus suauissime degustantur.

Et notandum quod hec ita sibi connexa sunt, ut nec fructus sit sine stipite, nec stipes uiuat sine radice. uitam autem radici uel stipiti neque qui plantat tribuit, neque qui rigat; sed solus incrementum dans Deus . Sic nec amor Dei uerus in homine est, sine amore proximi; nec amor proximi purus sine amore sui; sed nec amor sui rectus, nisi aliquo Dei amore et cognitione uiuificetur, et quasi animetur. Cognitio enim ueritatis quasi quedam  est anima caritatis, ut quantum cognoscitur ueritas, tantum ametur, et quantum proficit quis in amore, tantum dilatetur in cognitione; quia amor ipse notitia est. ueritatem autem primo cognoscit homo in seipso per humilitatem; deinde in proximo per compassionem; tandem in ipsius natura ueritatis per reuelationem. Ecce quomodo ubique caritas ueritatis cognitione animatur et uiuificatur. Ut enim homo recte se diligat, necesse est ut sine fallacia se cognoscat. Ut proximum ueraciter diligat, necesse est ut cognoscendo eius infirmitatem, ei compatiendo condescendat. Ut Deum pure diligat, necesse est ut nature Dei puritatem mundo corde, quantum in hac uita fieri potest, uideat et cognoscat. His finibus concluduntur, et consummantur predicte  Quadragesime et Septuagesime cursus, ut spiritualis Quadragesime finis sit et consummatio in Dei dilectione, finis Septuagesime, quam contemplatiuam uitam diximus, sit in Dei cognitione. Nam proximi dilectio in ea forte parte Quadragesime commendatur, que dicitur, Dominica in passione, ut tunc merito accingat se homo ad diligendum proximum in Christo, cum audire et considerare ceperit, quanta fecit et passus sit Christus pro eo. Tempore autem reliquo spiritualis Quadragesime quod precedit, manifeste ostenditur homini quo ordine procedere et proficere debeat in amore et cognitione sui. Primo igitur conuenit homini scire quid sit ex culpa; deinde quid sit ex gratia; tertio  quid sit ex natura. Primum quidem initio Quadragesime conuenire uidetur, secundum tertie Dominice; nam secunda Dominica, Dominica uacans appellatur, et proprio officio a prima institutione Quadragesime uacasse inuenitur. Tertium uero quarte Dominice, que media Quadragesime dicitur, manifeste congruit, in qua Letare Ierusalem decantatur  , et spiritalis gaudium libertatis tam uerbis  quam signis delectabilibus commendatur: que omnia suis in locis prout Deus ministrauerit plenius  exprimentur. Primum igitur de primo prosequimur.




ANNO DOMINI MCLXXXuIII
BALDUINUS CANTUARIENSIS ARCHIEPISCOPUS





NOTITIA
D. Bertr. TISSIER, Biblioth. Patrum Cisterc., Bonofonte, 1662, fol. u, p. 1.

uenerabilis Balduinus, cognomento Deuonius, natione Anglus, Oxonie humili loco natus, a Bartholomeo Oxoniensi presule magistris traditur, litteris imbuendus. Qui cum progressum non mediocrem in artibus liberalibus atque in theologia fecisset, eiusdem Ecclesie archidiaconatu ornatus est: uerum religiose uite studio incensus, in cenobio Fordensi ordinis Cisterciensis monachi habitum induit, deinde eiusdem loci abbas eligitur: post in uigorniensem episcopatum, ac demum in Cantuariensem archiepiscopatum euehitur anno ere Christiane 1184. Pallio et legatia Anglie honoratur a Lucio III. In congregatione procerum facunda oratione aduersus Saracenos arma simul et commeatus Christianis persuasit: crucis et ipse tesseram assumpsit, et quosdam ex abbatibus Cisterciensibus sibi socios adiunxit. Oeneum nobilem uirum, olim a S. Thoma excommunicatum, exhumari et in mare abiici iussit. Paci inter Gallie et Anglie reges firmande arbiter cum quibusdam aliis prelatis designatus est. In Syriam tandem traiecit, et Saracenos ingenti clade prostrauit. In eadem regione moriens, pecuniam quam congregauerat, in usum sacre militie distribuendam legauit. Hec noster Angelus Maurique in Annalibus, ex auctoribus uite eiusdem. Multa scripsit que ab Arsfeldio, uite eius precipuo scriptore, Pitseo, eodem Manrique, et aliis recensemus.

Scripsit adhuc abbas ad Bartholomeum, episcopum Oxoniensem:

De corpore et sanguine Domini, librum unum. Magnum, et profundum noui uerique. Manuscriptum Oxonie in collegio Lincolniensi. Et existimo, idem opus esse quod habetur manuscriptum Cantabrigie, in collegio Sancti Benedicti, sub his titulis:

De sacramento altaris; uel De inestimabili sacramento ueteris, et noui Testamenti, manuscript. etiam Louanil in collegio Societatis Iesu.

    De sacramentis Ecclesie, librum unum: Reuerenda nomina Magistri.
    De commendatione fidei, librum unum: Omnia federa societatis humane.
    De orthodoxis dogmatibus, librum unum: Doctrina sanctorum conciliorum.
    De sectis hereticorum, libros duos: Mysterium fidei Christiane.
    De unitate caritatis, librum unum: Institutio uite communis.
    De amore, librum unum: Fortis est, ut mors, dilectio.
    De sacerdotio Ioannis Hircani, librum unum: Genus magni Herodis.
    De eruditione Giraldi, librum unum: Opus tuum, archidiacone, quod.
    Sermonum triginta trium, librum unum: Candidiores niue, nitidiores.
    Super historiis Regum, libros quatuor.
    Contra Henricum Wintoniensem, librum unum.
    De commendatione uirginitatis, librum unum.
    De angeli nuntio, librum unum.
     De cruce, librum unum.
    De mythologia, librum unum.
    Carmen deuotionis, librum unum.
    Epistolarum librum unum. Et alia multa.


Hactenus scripta, que sola Balduinum insignem uirum, uel si cuncta alia defecissent, facile nobis probant.

Precipua sunt que primo loco referuntur, et que nunc in lucem edimus: scilicet Sermones, seu potius tractatus diuersi, quorum primus hoc habet initium, Sacramentum Dominici corporis et sanguinis. Sequitur liber De commendatione fidei; demum opus De corpore et sanguine Domini, quod Bartholomeo Oxoniensi Mecenati suo nuncupauit. Falluntur autem qui quasi diuersorum opusculorum principia ponunt uerba, Magnum et profundum, etc., et ista Reuerenda nomina, etc., cum hec sint uerba prefationis, illa autem initium libri seu tractatus prefationem sequentis. Habentur autem hec opuscula in Clarauallensi bibliotheca, excepto illo quod est De commendatione fidei, quod in Longi-pontana cum aliis habetur, eleganti charactere exaratum.





BALDUINI CANTUARIENSIS ARCHIEPISCOPI TRACTATUS DIuERSI.



TRACTATUS PRIMUS. DE SANCTISSIMO SACRAMENTO EUCHARISTIAE.

 Sacramentum Dominici corporis et sanguinis pro sua dignitate et reuerentia dignum est a dignis digne tractari, digne confici, digne percipi, digneque dispensari. Magna et inestimabilis est dignitas huius sacramenti; et quis poterit ad eam? Magna est supra omnem modum intelligentie nostre, supra omnem mensuram capacitatis nostre. Magnum est utique pretium mundi, pretium sine pretio, pretium impretiabile, quod nulla estimatione taxari potest. Magnum, inquit Apostolus, pietatis sacramentum, quod manifestatum est in carne, iustificatum est in spiritu, apparuit angelis, predicatum est gentibus, creditum est in mundo, assumptum est in gloria . Sacramentum hoc sacrificium est ueritatis: nil in eo fictum, nil in eo simulatum, nil fucatum,  nil magicis prestigiis adumbratum, sed uera sinceritas, et sincera ueritas: ueritas in eo quod patet, ueritas in eo quod latet. Patet uisibilis et uera species panis  . Ante consecrationem quidem est ibi uera substantia panis: sed in consecratione potenti uirtute uerborum transsubstantiatur et mutatur in ueram carnem Christi; post consecrationem totus Christus sub specie uisibili absconditus est, qui posuit tenebras latibulum suum. Ad quem propheta loquitur dicens: uere Deus absconditus tu es, rex Isrel Saluator . Absconditus fuit Christus ab initio in sinu Patris; absconditus fuit post idem in forma serui, quam assumpsit; absconditus est et  nunc in sacramento, quod ipse instituit. Absconditum in sinu Patris fides inuenit; absconditum in homine fides nichilominus inuenit, inuenit et ipsa fides in sacramento absconditum. Magna uirtus fidei magnam habet familiaritatis gratiam apud Deum. Ubi ubi inuenerit, accessum habet ad eum, et quodam domestico familiaritatis ausu ipsa penetralia ipsumque cubiculum irrumpit. Non arcendam se putat ab iis qui custodiunt atrium, non ab ostiariis, non a cubiculariis: secura ingreditur, et mysteriis consiliorum Dei confidenter, sed reuerenter, sese adiungit. Et quid mirum, si Deus consilia sua fidei fidelium suorum committit? Nonne reges et principes populorum fidelibus suis consiliorum suorum  mysterium communicant? Fidelis est Deus et absque iniquitate ; et fideles amici sine iniquitate, qui fidem sibi seruant et in fide seruiunt. Omnia opera eius in fide ; et absque fide impossibile est ei placere aliquid . Tentat autem Deus fideles et electos suos, ut inueniat eos dignos se. Tentat et fidem eorum, tentat et spem, tentat et dilectionem. Sed de fide nunc agitur, que multis modis a Deo tentatur, et in hoc sacramento maxime ad probationem exercetur. Decreuit Deus eterno consilio in morte unigeniti Filii sui mundum saluare, et in mundum Saluatorem et salutem mittere, nec aliam salutem quam ipsum Saluatorem. Quod decreuit, hoc et promisit, et consilium  suum fidelibus suis reuelauit. Acquieuit fides sanctorum, crediderunt, exspectauerunt promissionis impletionem. Deus autem distulit Christum suum. Quare distulerit, secreti sui conscius est, ipse nouit. Interim autem exercebatur fides iustorum. Quod promisit Deus, hoc ad probationem fidei multis modis uoluit adumbrare, et uariis rerum significationibus et sacrificiorum figurari. uerus enim illa legalium sacrificiorum solemnitas per legem instituta, et a prophetis approbata, quedam fuit facte promissionis quasi rememoratio, et future completionis mystica significatio; ut res mirabiliter promissa, et mirabiliter post futura, testimonium habens a lege et prophetis, in iugi sacrificiorum frequentatione a memoria nunquam excideret. In his quippe  futurorum signis fides exercebatur ad diuini honoris obsequium; ne otio languens, a feruore sue deuotionis tepesceret, et a spe sue exspectationis obliuionis accessione deficeret.

Et si fidelis quispiam secum tractaret quid sibi uolunt hec, pietas deuotionis semper haberet certum quod in conscientia fidei maneret occultum. Et hec quidem sic erant, donec umbra cederet, ueritas succederet. uenit enim qui uenturus erat, uenit Sanctus Isrel, factus est homo, in terra uisus est, cum hominibus conuersatus est . Notas fecit mundo uias uite, et impleta dispensatione pro qua uenerat, ascendit in celum, ubi et nunc est, ad dexteram Dei sedens. Antequam in celum ascenderet,  ne discipuli, ceteriue fideles post futuri de ipsius auxilio subtracta oculis eorum corporali presentia, diffiderent uel desperarent, consolatus est eos, dicens: Ecce ego uobiscum sum usque ad consummationem seculi . Ergo nobiscum est noster iehsu. Cur nostrum non dixerim, qui nobis est? Filius enim datus est nobis. Nonnichil iuris sibi uindicabat in hoc Iesu, qui ait: Ego autem in Domino gaudebo; et exsultabo in Deo Iesu meo . Hic noster iehsu, cum quo Deus omnia nobis donauit, non sustinet nobis abesse; in tantum nos amat, sicut ipse qui est Patris sapientia ait: Delicie mee esse cum filiis hominum . Nobiscum fuit in carne positus, antequam moreretur pro nobis; nobiscum fuit et in morte, quantum ad  presentiam corporis de terra nondum sublati; nobiscum post mortem in multis argumentis discipulis apparens; nobiscum est etiam nunc usque ad consummationem seculi, donec simus nos cum illo; quia semper cum Domino erimus. Ecce quantum nos amat iehsu. Neque mors, neque uita potest eum separare a nobis in caritate qua nos diligit. Propterea neque mors neque uita debet nos separare a caritate ipsius. Quis enim diligendus est. si ille non est? Imo quis ita nobis diligendus est, ut ille? Nam, ut cetera taceam, si non simus ingrati et maligni, hoc sufficere debet, quod ipse diligit nos. Nil autem magis debetur amanti quam uicissitudo amoris; et qui amat uult amari; et hoc iustissime quidem. At qui amari uult, et amare non uult; mirum,  si uel suo iudicio absoluitur, ne iniquus sit. uero autem iudicio, qui amantem non amat, et ipse indignus est amari. Qui uero Iesum non amat, suo magno periculo hoc facit, dignus exsecratione et maledictione Apostoli dicentis. Si quis non amat Dominum nostrum Iesum Christum, sit anathema, Maranatha . Econtra idem precatur dicens: Gratia cum omnibus qui diligunt Dominum nostrum Iesum Christum in incorruptione . iehsu quidem prior dilexit nos; et ne non diligatur a nobis, semper est nobiscum usque ad consummationem seculi. Dominus uirtutum nobiscum, susceptor noster Deus Iacob . Ex quo Deus Iacob supplantatoris et luctatoris susceptor noster factus est, nostram carnem suscipiens, Dominus uirtutum nobiscum  est; sicut ipse de iusto ait: Cum ipso sum in tribulatione : et iustus ad eum. Si ambulauero in medio umbre mortis, non timebo mala, quoniam tu mecum es . Nobiscum est Emmanuel aduersus eos qui tribulant nos, et qui gratulantur malis nostris. Nobiscum est in necessitatis articulo, in protectionis auxilio, in omni consolationis et subuectionis beneficio. Et his quidem modis fuit cum antiquis iustis, nunc autem nobiscum per Incarnationis mysterium in communis nature consortio. Nec hoc fine dilectionis contentus est iehsu, ut tantum nobiscum sit. Arctiori complexu nos stringit, et mirabiliter unit per communionis sacramentum, ut sit in nobis, et nos in ipso,  sicut ait: Qui manducat carnem meam, et bibit meum sanguinem, in me manet, et ego in eo . Christus autem qui manet in nobis, uiuit in nabis, iuxta quod Apostolus ait: uiuo ego, iam non ego, uiuit uero in me Christus . Quod si Christus uiuit in nobis, et spiritus Dei habitat in nobis; et iuxta eumdem Apostolum, Si quis spiritum Christi non habet, hic non est eius. Si autem Christus in nobis est, corpus quidem mortuum est peccato; spiritus uero uiuit propter iustitiam. Si autem spiritus eius, qui uiuificauit Christum a mortuis, habitat in nobis; qui suscitauit Iesum Christum a mortuis uiuificabit et mortalia corpora nostra, propter inhabitantem spiritum eius in nobis . Et ipse Dominus ait: Qui manducat meam carnem, et bibit meum sanguinem,  habet uitam eternam .

In hoc itaque sacramento uita nostra abscondita est cum Christo in Deo. Hic abscondita est uita eterna, et salus uera, que antiquis promissa est, et nobis data est: que reuelabitur in nobis, cum uenerit Deus glorificari in sanctis suis, et admirabilis fieri in omnibus qui crediderunt. Magnificauit Dominus facere nobiscum quod antiquis promisit, ex magna parte iam nobis exhibuit. Exhibita est nobis in hoc sacramento ueritas antiqui consilii, de quo propheta dicit: Domine, consilium tuum antiquum fiat uerum. Hec est ueritas promissionum Dei, ueritas signorum, ueritas sacrificiorum, ueritas umbrarum et figurarum.

Denique hec est ipsa ueritas Christus, qui dicit:  Ego sum ueritas . Hanc ueritatem ignorauit Pilatus dicens: Quid est ueritas, et exiuit foras . Qui exiuit foras, foris maneat; et infidelis si discedit, discedat. At nos ne foris maneamus, ne sit portio nostra cum infidelibus, intremus in sanctuarium Dei, apud quem non est impossibile omne uerbum, cuius sermo omnipotens est, et semper uerax est, cui semper subest, cum uoluerit, posse. Sufficit nobis ad fidei huius testimonium, Christum, qui est Dei uirtus et Dei sapientia, discipulis suis dixisse; Accipite; hoc est corpus meum . Si humana sapientia in corde nostro remurmurat, murmurationem eius fidei pietas compescat. Exhibeamus honorem uerbis Dei in humilitate fidei; deferamus tam uenerabili sacramento,  tamque excellenti gratie omnem reuerentiam, in munditia manuum et puritate uite. Hoc enim pignus dilectionis sue benignissimus iehsu nobis reliquit, cum ueniret hora eius, ut transiret ex hoc mundo ad Patrem; uolensque probare fidem et caritatem suorum, quasi quemdam locum certaminis in hoc sacramento posuit, in quo exerceantur, quos probari uoluit.

In primis fides diuina et humana ratio compugnant, et hoc agitur inter eas, ut altera alteri oculum eruat, nec est finis huius pugne extra alterius excecationem. Habet enim humana ratio oculum suum, habet fides suum. Oculus quidem rationis lippus est, et sepe uisibilia et prope posita uidere  non potest. Oculus autem fidei acutus est: quo inuisibilia Dei intellecta conspiciuntur. Circa uirtutem huius sacramenti mens hebet, oculus rationis caligat, omnis sensus corporis obtunditur. Manus curiosa et in contrectatione sedula, nulla sua diligentia explorare potest, nisi ea que huiusmodi panis esse solent. Experientia gustus, et oculorum intenta contemplatio, per saporem et colorem, superscriptionem et formam, ceterasque circumstantias, cogitationi suggerunt, quia panis est, et non caro. Ratio consulta respondet quod carnalibus cogitationibus persuasum habet, et corporeis sensibus exploratum. Oculus enim humane rationis inuisibilia Dei comprehendere non potest, nisi collyrio gratie inungatur, ueroque lumine illustretur, de  quo scriptum est: Preceptum Domini lucidum illuminans oculos . Si oculus tuus, inquit Dominus, scandalizat te, erue eum, et proiice abs te . Hoc de oculo humane rationis non inconuenienter intelligitur, qui pietati fidei sepe scandalum est, sed, cum scandalizat, eruendus est. Melius est enim unum oculum sane fidei habentem ingredi ad uitam, quam duos oculos habentem, alterum fidei, alterum humane rationis, mitti in gehennam. Quasi duos nempe oculos habet, qui humana sapientia ducitur et fidem ex ea tantum parte recipit, ubi humanis rationibus consentanea esse uidetur. Fides autem nostra maius testimonium habet, quam ab humana ratione. Subnixa est diuina auctoritate, que quidem summa ratio est,  omnem humanam rationem incomparabiliter superans. Nec certius habendum est, quod humana ratio cordi suggerit, quam quod spiritus Dei, qui suggerit omnem ueritatem, et occulta inspiratione submittit. Reuelat enim aurem cordis, lenique susurrio simplicitatem pietatis, et mysterium fidei loquitur, et cum simplicibus sermocinatio eius. Et qui est ex Deo, uerba Dei audit. Non caro et sanguis, non carnalis sapientia, et animalis sensus, reuelauit Petro mysterium fidei, sed Pater celestis, qui est in celis. Subnixa est ergo fides nostra ueritate, principium habens ab ipso ueraci Deo, cui dictum est: Principium uerborum tuorum ueritas . Non enim fallit Deus, quia summa ueritas est; non fallitur, quia summa sapientia est;  non infirmatur, quia summa uirtus est. Quidquid dixerit uel predixerit, hoc et fiet. Cui tam promptum est facere, quam dicere, ut fiat. Sicut tractauit, sic erit; omne consilium eius stabit. Et si ipse decreuerit, quis poterit infirmare? Subnixa ergo debet esse fides nostra certitudine: non enim coniecturis errat, non ambigit, quasi de re dubia; non hesitat, quasi de re incerta; non titubat, non uacillat, non fluctuat,: sed stat supra firmam petram; supra fundamentum, quod nemo reuocare potest, quod est Christus iehsu. Si fides est scientia salutis, cur non credatur habere certitudinem? Scio, inquit Iob, quod Redemptor meus uiuit . Scio, inquit Martha, quia quecunque poposceris a Deo, dabit  tibi Deus . Et de fratre loquens, Scio, inquit, quia resurget in nouissimo die . Scio, inquit Apostolus, cui credidi, et certus sum . Idem de Abraham loquens, ait: Non hesitauit diffidentia, sed fide confortatus est, dans gloriam Deo, sciens quod quecunque promisit Deus, potens est et facere . Ergone conscientia fidei certitudinem non habet? Quis hoc dixerit, nisi qui non credit, uel qui tepide credit? Fides autem cum subnixa sit summa auctoritate, ueritate, certitudine; auctoritate excludit fictionem, ueritate errorem, certitudine dubitationem. Qui autem impie dubitat, proximus est infideli. A dubitatione enim cepisse uidetur peccatum infidelitatis, et crimen apostasie in homine. Cum enim accederet tentator ad mulierem,  a questione dubitationis baiula sic exorsus est: Cur precepit uobis Deus ne comederetis? etc.  Ut questio animum mulieris pulsauit, quasi afflata sibilo, et inflata ueneno serpentis, tumuit, et hesit; et mox ad dubitationem cor inclinauit, dicens: Ne forte moriamur . Dubitationem mente conceptam uerbo dubitationis expressit, et sermonem, quem Deus dixerat, in dubium reuocauit, et in corde mulieris quasi causa quedam actitata est. Superba ratio mulieris, quasi iudex sedebat pro tribunali, uel in cathedra pestilentie. Sermo quem dixerat Deus quasi reus adducitur in medium, accusator accedit, sermonem reum mendacii defert, dicens: Nequaquam moriemini . Perinde est, ac si diceret: Falsus est sermo comminatorius,  quo Deus mortem interminatus est. Tunc mulier quasi adhuc dubia nondum omnino impulsa ut caderet, sed nutabunda, similisque parieti inclinato, et macerie depulse , adhuc inter comminationem Dei et suggestionem diaboli quid crederet, nescia: interim respexit lignum, de quo agebatur; uiditque quod bonum esset ad uescendum, pulchrum oculis, et aspectu delectabile . Blandiente aspectu ligni, ualuit hoc totum quasi ad testimonium, pro parte, accusatoris. Nullum enim signum mortis apparuit in ligno, unde putaretur accusator falsum dixisse, uel Deus non falsum dixisse. Accessit ad hoc quod mulier naturaliter uitam amabat, quem serpens repromittebat; et mortem eque non amabat, quam Deus intentabat.  Usum quoque uite experta, et mortis inexperta, magis sequebatur, quo eam trahebant amor et experientia; et sic tandem uicta extendit ad iniquitatem manum suam. Sic seducta est, et primum ad dubitationem, et a dubitatione ad infidelitatem perducta, ut falsum crederet, quod Deus predixerat, sic persuasa est, ut a concupiscentia incipiens, et ad consensum perueniens, presumeret, quod Deus interdixerat.

Interea superba ratio pro tribunali sedens, mulierem a metu mortis absoluit; nec Deum in sermonibus iustificauit, sed superbo iudicio falsi condemnauit: et sic mulier honorem fidei, quem uerbis Dei exhibere debuit, ad gloriam tentatoris transtulit,  illi credens, Deoque non credens. Superba uoluntas superbe rationi assidebat: que honorem obedientie Deo subtraxit, et per inobedientiam tentatori se sponte subdidit. Corrupta est itaque in muliere ratio per superbiam; quia de fide sermonis Dei dubitauit. Nam nefas est de uerbis Dei dubitare, et impium est sermonibus eius non acquiescere. Homo enim per iudicium rationis et libertatem uoluntatis ad imaginem et similitudinem Dei conditus, naturali equitate in iis debet subditus esse Deo, ut semper uelit illi subesse, a quo cepit esse; humilians rationem ante eum, ut credat omnibus uerbis eius; sic uoluntatem, ut obediat omnibus preceptis eius. Pietas siquidem fidei rationem humiliat in homine, obedientia uoluntatem. Superbia humane rationis,  que pietatem detrectat, et sub fide humiliari nescit, cecitas cordis est damnabilis, Deo odibilis, dum non acquiescit credere, quod non sufficit comprehendere. Cum Dominus illuminasset cecum natum, non credentes Pharisei, magis excecati sunt, et obscurati sunt oculi eorum ne uiderent. At Dominus nouitatem miraculi tanti contra eos intentans, dixit: Ego in iudicium ueni in hunc mundum, ut qui non uident uideant, et uidentes ceci fiant . Ut qui non uident per superbiam, uideant per humilitatis gratiam; et qui uident per superbiam, non uideant per substractam gratiam. Sed in sequentibus addit: Si ceci essetis, peccatum non haberetis; sed quia dicitis quia uidemus, peccatum uestrum manet . Bona cecitas est, in seipso magna non uidere,  et que scire non licet, pie ignorare. Propterea in celestibus mysteriis et diuinis sacramentis omnis impia dubitatio a corde nostro procul pellenda est; omnis curiosa inquisitio compescenda est, ut fides, que habet ueritatis conscientiam, habet etiam piam ignorantiam. Incomprehensibilis enim est Dei sapientia: intra angustias humane rationis coarctari non potest. In hoc ergo sacramento tota humana ratio sub pietate fidei humilianda est. Ita enim oportuit, et ordo nostre reparationis hoc exigebat, ut imago Dei, que per superbiam rationis deformata est, in ipso sacramento redemptionis nostre per humilitatem rationis debeat reformari. Homo itaque rationem suam totam Deo humilians, de hoc sacramento id credat, quod Dominus instituit credendum,  dicens: Hoc est corpus meum . Credat hoc firmiter, credat indubitanter, confiteatur fideliter. Si uidetur impossibile iuxta humanam rationem, si incredibile secundum humanam sapientiam, semper uerum et certum maneat in conscientia fidei, propter diuini sermonis reuerentiam. Credat homo magis Deo quam sibi; credat se Deo, ne Deus non se credat illi. Credat spiritum suum Deo, ut sit creditus cum Deo spiritus eius . Credat rationem suam Deo, et abneget semetipsum, et sicut audit a Deo, ita iudicet, illum sequens, qui dicit: Ego sicut audio, iudico . Christus itaque exemplum gemine utilitatis in se nobis exhibuit, in humilitate iudicii et humilitate  uoluntatis. De humilitate iudicii scriptum est: Ego sicut audio iudico. Et per prophetam dicit: In humilitate iudicium eius sublatum est . De humilitate uoluntatis dicit: Non ueni facere uoluntatem meam, sed uoluntatem eius qui misit me . Christus a se non est, nec a se operatur, sed a Patre, sicut dicit: Ego a me non possum facere qui quam . Sicut Filius a Patre est, ita a Patre habet iudicare et uelle operari; in his tamen Patris equalis. Discat hinc homo, qui a se non est, sed a Deo factus est, nil a se iudicare, sed a Deo; nil a se uelle, nil a se operari, in iis maxime que ad salutem operantur, uel cooperantur.

Sacrificium hoc, de quo nunc agitur, non solum sacramentum est ad sanctificationem, sed exemplum  in se continet ad imitationem. Sacramentum per mysterium fidei, exemplum ad formam uiuendi. Sacramentum ad humilitatem uoluntatis. Illis quidem prodest sacramentum, qui imitantur exemplum. Qui non imitantur exemplum, nec illis prodest sacramentum. Forma autem uiuendi non solum hoc sacrificio prescripta est; sed in figura huius sacrificii dudum premonstrata fuit. In lege enim Moysi decima die septimi mensis solemnis hostia iubetur offerri, cuius caro crematur extra castra, et sanguis infertur in Sancta . Nam ut Apostolus ait: Quorum animalium sanguis infertur in sancta, horum corpora cremantur extra castra . Dies autem afflictionis dies est propitiationis de peccato. Quomodo dies afflictionis dies  propitiationis est? Nunquid afflictio propitiatio est? Aut quomodo afflictio propitiatio non est, si omnis anima, que non afflicta fuerit die illa, peritura est? Melius est utique, hac die affligi, quam perire de populo suo. Quorum animalium sanguis infertur in sancta, horum corpora cremantur extra castra. Qui enim noluerint hic per disciplinam affligi, horum anime non poterunt in celum recipi. Tunc quippe sanguis in sancta infertur, cum anima in celum suscipitur. Animam uero per sanguinem significari, frequens est in sancta Scriptura; et rationem huius significationis ipsa Scriptura non reticet, dicens: Anima omnis carnis in sanguine est . Hinc Dominus ad speculatorem domus Isrel, qui iniquo iniquitatem suam non annuntiat, per sanguinem  animam significans, dicit: Sanguinem eius de manu tua requiram . A necessitate Christiane discipline nemo excipitur, nemo excusatur; nulla conditio, nullus sexus, nulla prouectior etas, nullus ordo, nulla dignitas, nulla potestas. Omnis enim anima peribit, que non affligitur die hac. Consonat huic quod in psalmo scriptum est: Apprehendite disciplinam, nequando irascatur Dominus, et pereatis de uia iusta . Periturus certe est qui disciplinam non apprehendit. Hinc Apostolus ait: Si extra disciplinam estis, ergo adulteri estis ; non Christi estis, sed diaboli, qui adulter est, et sponsus non est. Per disciplinam autem compatimur Christo, sicut per penitentiam compatimur proximo. Compassio autem misericordie  semper beneuola est, etsi per inopiam rei familiaris non semper benefica; ideoque in sola uoluntate nonnunquam consistit. Nam ab operibus misericordie excusatur, cui facultas non suppetit. At compassio discipline non nuda uoluntate estimanda est; sed reipsa et afflictionis experientia a professoribus Christiani nominis pro Christo suscipienda est. Nam quia in multis offendimus omnes , sicut nemo immunis est a culpa, ita nemo potest liber esse a pena; sed omnis qui offendit per culpam, debet penam. At qui penam debet, et non soluit, quasi qui dolos uersat, debitum inficiatur.

Et, sicut in ciuilibus iudiciis, ut cognitores litium  diffiniunt, lis quandoque per inficiationem crescit in duplum, ita et in diuinis iudiciis fit, nisi quod ii qui a Deo iudicandi, non in duplum iudicandi sunt, sed penas dabunt in interitu eternas, a facie Domini, et a gloria maiestatis eius. Dissimulatio autem penitentie, quasi quedam inficiatio est pene. Deus quidem peccata hominis dissimulat propter penitentiam, sed homo penitentiam dissimulat. Ex altera dissimulatione simultas nascitur, et processu temporis perpetue inimicitie sub pallio latentis odii inchoantur, et ita perseuerant. Debitores sumus Christo, qui commune negotium omnium gerens, soluit pro nobis, sicut ipse dicit: Que non rapui, tunc exsoluebam . Qualia soluerit pro nobis, talia exigit a nobis; et quis poterit ea extorquere?  Quedam magna summa passionum Deo debebatur pro liberatione generis humani. Et ut ait Beatus Augustinus, singuli debemus conferre ad hanc summam, donec collatione facta compleatur, Deoque soluatur. Possessores agrorum uel prediorum inferre solent in rempublicam uel fiscum certam pensionem, singuli pro quantitate possessionis sue. Ita et nos inferre debemus quasi in quamdam rempublicam debitum canonem passionum, unusquisque maiorem uel minorem, pro modo uirium suarum, et pro congruentia etatis, dignitatis et ordinis. Quid enim iustius, quam ut homo patiatur pro Christo, pro quo passus est Christus? Hinc Apostolus ait: Adimpleo ea que desunt passionum Christi in carne mea . Debitores ergo sumus, non  carni, ut secundum carnem uiuamus. Si enim secundum carnem uixeritis, moriemini . Ecce intentata est sententia mortis in eos qui secundum carnem uiuunt, sed nondum lata, adhuc per penitentiam et disciplinam declinari potest. At cum fuerit lata, non per appellationem poterit suspendi occulta arte, uel tergiuersatione uitari poterit, uel eludi. Christo autem pro nobis passo, non solum timori, sed et pudori nobis esse debet, si delicate uiuamus, curam carnis in desideriis perficiamus. Nam si Dominus, et talis Dominus, in cruce pendeat, et pro seruo pendeat, at seruus malus plagisque dignus in deliciis agat, nonne confusione dignum est, nonne ridiculum est? Si Christus in cruce dicit: Sitio , et corda nostra grauantur quotidie crapula  et ebrietate, nonne turpe est, nonne probrosum est? Ut uulgo dici solet, non ex equo partitus est ludus iste. Passio certe Christi nec ludus est, nec ludo similis. At nos uitam nostram ludo similem estimamus, et artem quamdam ad ludendum compositam. Adhuc in mundo uersamur, quasi in campo certaminis, ubi Christus Dominus noster occisus est. Quisquis ex hoc campo exierit, non habens in se nec plagam, nec tumorem, inglorius reputabitur. Et nos quidem liuore ipsius sanati sumus . Domino pro nobis in acie occiso, si illesi euadimus, si sani et integri corpore, nonne rei proditionis iudicamur, reique mortis Christi? Rei mortis Christi fuerunt, et auctores mortis, et qui morti consenserunt  et ministri qui crucifixerunt. Reus quoque mortis Christi quodammodo est, qui uirtutem mortis eius in se, male uiuendo, euacuat.

Quamuis enim non egerit, ut mortuus sit, id tamen agit, ut quoad ipsum gratis mortuus sit. Mors enim Christi illi salutem non operatur, nec crux Saluatoris illi proficit, qui crucem non baiulans, se ipsum perdit. Si crux Christi, que nobis portanda imponitur, uoluptati aduersatur, et uoluptas cruci, quomodo excusari poterunt uoluptatis amatores, ut non iudicentur crucis persecutores? De qualibus Apostolus dicit: Inimicos crucis Christi, quorum finis interitus est; quorum Deus uenter est, et gloria in confusione ipsorum, qui terrena sapiunt . Qui, ut dictum est, rei mortis Christi sunt, non sicut  auctores, uel fautores, uel ministri mortis Christi; sed, sicut mortis contemptores, qui sacramentum dispensationis in se euacuant, consilium Altissimi irritantes; qui celesti benedictione et ineffabili gratia indignos se faciunt, qui in deliciis agentes, mysterium crucis irrident; qui Filium Dei conculcant, et sanguinem testamenti pollutum ducunt, in quo sanctificati sunt, et Spiritui gratie contumeliam faciunt. uita carnalis Dei iniuria est, crucis exprobratio, et in totius Trinitatis contumeliam redundat. Iniuria est Patris, quod Filius conculcatur; iniuria Filii, quod sanguis eius quasi polluitur; iniuria Spiritus sancti, quod gratia contemnitur. uos, o sacerdotes Domini, attendite a uoluptatibus carnis, a uana seculi conuersatione. Honorificate ministerium  uestrum, qui lucetis sicut luminaria in medio mundi. Sectamini iustitiam, apprehendite disciplinam : empti enim estis pretio magno; glorificate et portate Deum in corpore uestro , circumferentes mortificationem Iesu. In omnibus exhibete uos, sicut Dei ministros, portantes stigmata Iesu in corpore uestro, et characterem militie eius, in abstinentia et continentia, in castitate et sobrietate, in patientia et humilitate, et in omni sanctimonia et sanctificatione , ut omnes qui uos uiderint, cognoscant cuius sitis, et compleatur sermo propheticus in uobis: uos sacerdotes Domini uocabimini, ministri Dei nostri . Et iterum: Omnes qui uiderint eos, cognoscent illos;  quia isti sunt semen, cui benedixit Dominus . Benedicite, sacerdotes Domini, Domino ; benedicite illi, qui benedixit uobis omni benedictione spirituali in celestibus, qui benedixit domui Aaron. Sanctificetur Deus in uobis, ut in uobis talis appareat, qualis est, sanctus et impollutus, et incontaminatus . Non blasphemetur nomen eius propter uos; non uituperetur ministerium uestrum propter uos. Talis sit conuersatio uestra in medio nationis praue et peruerse, ut qui uos uiderint, dicant: uere isti sunt sacerdotes Domini, uere isti sunt ministri Dei nostri, uere isti sunt discipuli Iesu Christi, apostolorum uicarii; uere isti sunt semen, cui benedixit Dominus. Attendite dignitatem sacerdotii, quod uobis contraditum est conficiendum, dispensandum.  Manus uestre, quibus tam uenerabile sacrificium tractare datur, munde sint ab omni inquinamento sordidorum munerum, ne pars uestra sit cum iis, in quorum manibus iniquitates, dextera eorum repleta est muneribus . Lotis manibus accedentes ad altare, accedite cum eo, qui ait: Lauabo inter innocentes manus meas, et circumdabo altare tuum, Domine . Os uestrum mundum conseruetur, ad gustandum quam suauis est Dominus ; ad percipiendam eucaristiam, panem scilicet uiuum qui de celo descendit . Non decet os sacerdotis periurio pollui, non  falso testimonio, non mendacio, non turpiloquio aut uaniloquio, non uerbis scurrilibus, ad rem non pertinentibus fedari, non opprobriis et detractionibus super inimicos dilatari. In ore sacerdotis sint gratiarum actiones, et uox laudis, orationes, postulationes et obsecrationes. Omnis sermo malus ex eo non procedat, sed sermo bonus, qui gratiam edificationis prestet auditoribus, et fiat quod Dominus loquitur, dicens: Laude mea infrenabo te, ne intereas . Hinc quidam laude infrenatus, dicit: Benedicam Dominum in omni tempore; semper laus eius in ore meo . Laude Dei infrenandum est os, ne per effrenatam loquendi licentiam ad inhonesta et turpia relaxetur. Immundum et commune non debet esse os, quod sacro conuiuio contingi  debet. Fratres dilectissimi, firmissime teneamus et indubitanter credamus quod de hac sacra communione, ipsius Dei et sanctorum Patrum auctoritas nobis credendum prescribit. In hoc sacramento continetur uirtus reparationis nostre, pretium redemptionis nostre; ueritas occulta ad exercitium fidei nostre, disciplina Christi representatur ad exemplum uite nostre. Unde cum hoc sacrificium Dominus institueret, et discipulis traderet, dixit: Hoc facite in meam commemorationem . Facite quod facio, offerte quod offero; sic uiuite, ut ego doceo. uiuendi et moriendi formam hinc accipite, quam meo exemplo uobis trado. Efficit hoc sacramentum nobis, ut uiuat Christus in nobis, et nos in ipso.  Efficit in nobis ut, sicut mortuus est Christus pro nobis, ita et nos moriamur pro Christo. Quicunque autem moriuntur in Christo, aut pro Christo, cum pietate dormitionem, et optimam habent repositam gratiam . Gloria resurrectionis illius repromittitur et reseruatur, cuius reparatio salutaris est huius sacramenti digna perceptio, cuius uirtute reformabit Deus corpus humilitatis nostre configuratum corpori claritatis sue . Quid dignum retribuemus Domino, pro tanta gratia nobis collata? Pro tanto honore quid recompensabimus ei? An ipse nos diligat, frustra queritur, qui in signum inestimabilis dilectionis, in se nobis prebet panem uite eterne, et calicem salutis perpetue. Iustum est itaque, ut inquantum permittit humana  infirmitas, digne et reuerenter accipiamus tam preclarum donum Dei, tam eximium beneficium, ut custodiamus illud, sicut pupillam oculi; imo plusquam pupillam oculi, sicut uitam nostram, sicut spem et rem resurrectionis et glorie nostre. Quidquid per negligentiam, contra reuerentiam tanti sacramenti hactenus peccauimus, exactiore et propensiore diligentia in posterum emendemus; et damna prioris temporis, et anteacte uite, honestiore proposito, et maturiore consilio compensemus, redimentes tempus, quoniam dies mali sunt.



TRACTATUS SECUNDUS, DE CORRUPTIS MORIBUS CLERI ET POPULI.


 Ecce quam periculosa sunt tempora nostra, quam corrupti et abominabiles facti filii hominum in studiis suis. Repleta est terra iniquitate: et, sicut in diebus Ne omnis caro corruperat uiam suam , ita et nunc. Et tunc antequam uenirent aque diluuii super terram, in reprobis moribus hominum spirituale diluuium precessit, et figurabatur in hominum culpa, qualis futura erat iudicii pena. Inundauerunt enim torrentes iniquitatis; et qui erant in diluuio aquarum multarum ad Deum non approximabant: propterea abyssi operuerunt eos, et descenderunt in profundum quasi lapis . Et dum abyssus peccatorum inuocaret abyssum iudiciorum Dei, et clamor introiuit in aures Domini Dei Sabaoth,  rupti sunt fontes abyssi magne, et cataracte celi aperte sunt , et deleuit Dominus carnem de superficie terre, posuitque arcum federis in nubibus, ut non ultra timeat sibi homo ab aquis diluuii, timeat tamen: arcum enim suum tetendit Deus, et parauit illum, dans metuentibus se signum, ut fugiant a facie arcus . In recordatione transacti iudicii, futuri terror immittitur, et cum ipso arcu, quem Deus in nubibus posuit, in uariis coloribus apparet signum terroris; iudicium aque et iudicium ignis. A iudicio aque nos absoluit; sed terribilis est exspectatio iudicii, et ignis emulatio, que consumptura est aduersarios . Ecce iam nunc in moribus hominum futuri iudicii figura precessit. Ignis enim cupiditatis et libidinis et malignitatis  accensus in medio populorum, et late depopulatur habitatores terre, quasi iam uicina sit mundi conflagratio. Que, cum uenerit, configurabitur pena culpe. Qualis enim nunc est culpa, talis erit et pena. uita enim malorum ignis est; et pena malorum ignis erit. uita quoque iustorum ignis est, et sic ignis erit gloria eorum. Ardent nunc iusti igne diuini amoris: quem Dominus ignem uenit mittere in terram, sed et quam uult ut ardeat! . Ignis enim est in Sion, et caminus ignis erit in Ierusalem . Ardebunt iusti in futuro, sed sicut seraphim ardebunt et fulgebunt sicut sol in conspectu Domini, et lucebunt in splendoribus sanctorum. Hec erit gloria eorum, qui sicut lucerne  lucentes et ardentes per caritatem, sibi intus ardent, et ad exemplum aliis foris lucent. Mali quoque in futuro ardebunt, sed dissimiliter: de quibus Propheta ad Dominum loquitur: Pone eos ut clibanum ignis in tempore uultus tui . Ardent iam nunc, de quibus dicitur: Omnes adulterantes, quasi clibanus corda eorum . Et de malis per Psalmistam dicitur: Supercecidit ignis, et non uiderunt solem . Ignis nempe quo ardent, non illuminat, sed excecat, in tantum ut solem uidere  non permittat. Unde et ipsi in nouissimis pre angustia spiritus intra semet gementes, dicturi sunt: Lumen iustitie non illuxit nobis; et sol intelligentie non ortus est nobis . Signa quoque, que diem iudicii preuentura sunt, presentibus moribus nostris configurabuntur; et qualia uisibiliter futura sunt, talia spiritualiter in nobis iam apparent. Scriptum est: Sol conuertetur in tenebras, et luna in sanguinem; antequam ueniat dies Domini magnus et terribilis . Quod in firmamento sunt sol et luna, hoc in Ecclesia Dei sunt ordo rectorum et uita subditorum; ecclesiastica quoque auctoritas, et secularis potestas. Luna sole inferior est, et a se non lucet, sed a sole. Sic et uita subditorum  inferior est, quam uita prelatorum, per quos accendi debent et illuminari. Ad eos quippe dictum est: uos estis lux mundi . In iis autem rectoribus, qui ignorant et errant, qui ceci sunt, et duces cecorum, sol conuertitur in tenebras; ideoque in uita subditorum luna conuertitur in sanguinem; in sanguinem uidelicet corruptionis et crudelitatis. Ecce enim refrigescit caritas multorum, et abundat iniquitas. Ascendit sanguis de lacu usque ad frenos equorum , usque ad rectores populorum, et sanguis sanguinem tetigit . Non inueniunt laici in nobis quod debeant imitari; inueniunt quod uolunt persequi. Persequuntur nos calumniis, persequuntur iniuriis, persequuntur nos damnis, declarationibus, opprobriis; tandem persequuntur  et gladiis. Nuper enim furor persequentium in capite nos uulnerauit; qui Christi Domini beatissimum Thomam presulem nostrum, ob insignem ecclesiastice libertatis defensionem usque ad mortem persecuti sunt. Et si uerum est, quod causa rei fama sparsit, et multorum conscientia metuit, uita nostra indisciplinata tanti mali seminarium fuit, tantique odii fomitem ministrauit. Non enim existimauit nos homo, sicut ministros Dei, et dispensatores mysteriorum Dei, sed iudicium Dei portabit, quicunque est ille. Indigni forte uidebamur antiquis priuilegiis, que per indulgentiam Romanorum pontificum, et antiquorum regum nobilium pro pace et libertate clericorum indulta sunt. Adsit reuerentia  uero, nos certe indigni eramus, secundum uite meritum omnino indigni eramus. uerumtamen in quocunque sacerdote sanctum est semper sacerdotale ministerium, et honorabile sacerdotii sacramentum.

ueniat nunc nobis in mentem illius temporis, quo Deg Idumeus gladio percussit octoginta quinque sacerdotes uestitos ephod . Rememoramini pristinos dies, et sanguinem Zacarie filii Barachie, qui occisus est inter templum et altare  . Habent et nostra tempora sacrilege crudelitatis nonnulla insignia; sed multorum scelerum magnitudo unius operis comparatione absoluitur. Nouit Deus, quanta malignatus est inimicus in sancto. Omnis nequitia nostri temporis, etsi multa nunc abundet, ab uno facto iustificata est. Unum quidem factum est; sed in uno facto multa sunt crimina. Artificiosa enim malignitas, et in suum exitium ingeniosa, ut perfecte nequitie nichil deesset, totum negotium iniquitatis in extrema malitia consummauit. Si autem inordinata et indisciplinata conuersatio nostra huic tanto malo occasionem prestitisse probabili opinione putanda est, quid consilii superest, nisi ut clamemus ad Dominum Deum nostrum, donec misereatur nostri? Miserator est enim,  et multum misericors. Quid salubrius, quidue honestius, nisi ut uitam nostram ad ordinem reuocemus et disciplinam, et in omnibus exhibeamus nosmetipsos sicut Dei ministros, ut qui nos persequuntur, et detrectant de nobis, tanquam de malefactoribus, uidentes bonam conuersationem nostram, edificentur et ipsi ex nostro exemplo ad penitentiam? Si enim ipsum lumen tenebre sunt, ipse tenebre quante erunt?  Si nos ad hoc constituti in Ecclesia Dei, ut uita nostra aliis luceat in operibus bonis, adhuc in tenebrarum operibus ambulamus: quid mirum, si subditi nostri nescientes et non intelligentes in tenebris ambulant, ceci, et nostro exemplo magis excecati? Nonne sanguis eorum de manibus nostris requiretur? Nonne beatissimus  ille martyr, qui pro nobis animam suam posuit, deponet contra nos querimoniam? Nonne uox sanguinis eius de terra clamabit contra nos; et ante tribunal districti iudicis rei erimus omnes nos? Nonne pro culpa nostra mortuus est? Nonne per culpam nostram mortuus est? Que si causam mortis non dedit, at occasionem prestitit. Si peccare perseueremus, sicut existimare licet, non erit hic amplius patronus ad iustitiam, sed accusator uel testis ad uindictam, non intercessor ad ueniam. In malis que iusto iudicio Dei patimur non est cui iure succenseamus, nisi nobismetipsis. Ipsi grauiora meruimus, et nondum meritis nostris condigna sustinemus. Nobis merito imputandum est, et in periculum  nostrum redundat, quod secularis potestas ecclesiastica iudicia sibi uindicat, quod ecclesiastica auctoritate non regitur: quod consilio Ecclesie non utitur uel nititur, sed renititur: quod gladius  Petri obtunditur, quod claues Petri non reputantur; quod sacramenta Ecclesie contemnuntur, quod sanctum et terribile nomen Dei sub periurii contemptu in uanum assumitur, quod sacrosanctis Ecclesiis debita reuerentia non defertur, quod ecclesiasticis personis debitus honor non exhibetur, quod sancte religionis honorabile nomen in contemptum adducitur. Hec omnia, et in id genus plurima a nobis requirenda sunt, quia nostris peccatis imputanda sunt. uie enim nostre et iniquitates nostre fecerunt hec nobis. Potens est autem Deus de manibus persequentium sponsam suam quam sibi zelat, cum uoluerit, liberare. Ad modicum iratus est, ipsi uero adiuuimus in malum. Hoc agere uidetur illa potestas, ut Ecclesiam habeat subiectam, ne sit et ipsa subiecta.  Sed quid dicit Scriptura? Et erit, inquit, sicut somnium uisionis nocturne multitudo gentium dimicantium contra Ariel . Stupor et mirabilia facta sunt hodie super terram. Peruerso enim ordine rerum luna supra solem exaltata est, et non stat in ordine suo. Sed quid dicit Scriptura? Eleuatus est sol, et luna stetit in ordine suo. Eleuetur sol, et reuocetur in locum suum, redeat uita sacerdotum ad ordinem suum: sit ordinata, sit disciplinata; et tunc stabit luna in ordine suo. Ex tunc erit uita subditorum ordinata et disciplinata; suisque finibus contenta. Quid magis decet ordinatos quam ordinate uiuere? Quanta enim abusio est, et rerum et nominum; si qui ordinati dicuntur, inordinati inueniantur? Cum dicat propheta, luna stabit  in ordine suo, significat lunam, que sole inferior est, ordinem habere. Nam et in uita subditorum ordo discipline requiritur, quanto magis in uita rectorum? Ad hos quippe pertinet omnia ordinate agere, et aliorum mores suo iudicio ordinare. Thronus enim Dei sunt, in quibus Deus sedet, et iudicia sua discernit: de quo throno Pater loquens de Filio, ait. Et thronus eius sicut sol in conspectu meo . Et additur: Et sicut luna perfecta in eternum . Hoc ordine consummabit Deus gloriam iustorum. Thronus Dei in prelatis et perfectis erit sicut sol, luna longe splendidior, longe superior: et luna in subditis minusque nunc perfectis, tunc erit in eternum, sed perfecta in ordine  suo. Ad quam gloriam nos perducat, unumquemque in ordine suo, Deus, qui est super omnia benedictus in secula. Amen.



TRACTATUS TERTIUS, DE DILECTIONE DEI.


In illud: Diliges Deum tuum ex toto corde tuo, et ex tota anima tua, et ex omnibus uiribus tuis, etc. 

 Mouere nos potest, et non immerito mouere debet quid sibi uelit hec uerborum exaggeratio, hec inculcatio tam diligens, tam exquisita, tam exacta, tam propensa, et in uno mandato. Unum est enim  mandatum, et non plura. De quo scriptum est: Hoc est primum, et maximum mandatum . Cum dictum sit: Diliges Dominum Deum tuum ex toto corde tuo, quasi hoc parum sit, additur, et ex  tota anima tua, et quasi adhuc non satis dictum sit, adiungitur, ex omnibus uiribus tuis: et quasi nondum sufficiant omnia, que dicta sunt, additur, et ex omni mente tua. Quid sibi uolunt ista? Nunquid otiose et sine causa hec tam diligenter scripta sunt? Quis hoc credit, nisi qui non recte credit? Si folium de arbore non cadit sine consilio Patris, quanto magis uerbum Dei, et illud uerbum, quod inter uerba mandatorum eius primum est et maximum, sine Dei consilio non dicitur; ut nec unus apex nec unum iota debeat preteriri? 

Querendum igitur nobis est summopere, et diligentissime inuestigandum quod Deus tam diligenter uoluit et mandari et scribi. Nihil enim salubrius queritur, nichil utilius inuenitur, dummodo a querentibus  et inuenientibus id fiat quod iubetur. Sicut existimare possumus, ob duritiam cordis nostri curauit Deus hoc uerbum tam diligenter mandare, et quasi mandando altius imprimere, sicut fieri solet in duriori ligno, cui infigendus est clauus, propter duritiam ligni non totus clauus statim intromittitur; sed crebra percussione adigitur, et intrare cogitur, donec totus infigatur. Iste sermo quasi quidam clauus est, cordibus nostris infigendus. Nam si iuxta sententiam Salomonis, uerba sapientium stimuli sunt, et quasi claui in altum defixi , quanto magis sermo Dei stimulus est et clauus, cum sit uiuus et efficax, et penetrabilior omni gladio ancipiti? Hoc clauo diuini sermonis et diuini amoris uolens  Deus totum cor nostrum transfigere et transpenetrare, dicit: Diliges Dominum Deum tuum ex toto corde tuo; et altius infigens addidit, et ex tota anima tua: et ut interius adhuc admittatur, subdit, et ex omnibus uiribus tuis: et ut ad interiorum nouissima perueniat, nouissime adiungit, et ex omni mente tua: et nimis mandauit mandatum hoc quod uoluit custodiri nimis. Sed et alia ratio huic distributioni unius mandati congruere uidetur. Nam quia amor mundi totum cor nostrum occupat, et omnes cellulas eius implet, de toto corde eiiciendus est amor mundi, et ut princeps huius mundi eiiciatur foras, et ingrediatur amor Dei totum cor sibi uindicans, ut in nouissimis finibus cordis nostri cognoscatur Deus, et reminiscantur et conuertantur ad Dominum uniuersi  fines terre ut sic totum cor Deus possideat, et cor Deum, et cum Propheta quis dicere possit; Deus cordis mei, et pars mea Deus in eternum .



Quod in presenti tempore perfecte non diligitur Deus.

Secundum statum uite presentis, sicut Deus imperfecte et ex parte cognoscitur, sic imperfecte et non plene diligitur. Quantacunque enim cognitio Dei in presenti, ad illam plenissimam cognitionem comparata, quando Deus uidebitur in gloria sua, quando ostendet faciem suam, et salui erimus, sic est, ut ingressus lucis matutine in domo per tenuissimam rimam ad meridianum splendorem, cum  sol lucet in uirtute sua. Similiter et dilectio Dei, qualis in presenti haberi potest, quasi exigua ignis scintilla est, ad magnum amoris incendium, quo ardebunt iusti in Ierusalem inter agmina seraphim. Ignis enim nunc est in Sion: sed caminus ignis erit in Ierusalem . Secundum modum imperfectionis tue interim diligendus est Deus toto corde tuo. Sed quomodo toto corde tuo? Quomodo hoc esse potest, nisi quia cor tuum nondum totum est tuum; sed alieni diripiunt illud? Hinc quidam inter cetera que plangit, gemens dicit: Dissipate sunt cogitationes mee, torquentes cor meum . Et alius dicit: Comprehenderunt me iniquitates mee; et non potui, ut uiderem. Multiplicate sunt super capillos capitis mei; et cor meum dereliquit me  . Derelicti a corde, derelinquuntur quasi sine corde. Interim non habemus cor totum ad diligendum Deum: sed nec cor habemus ad orandum Deum, ut cor nobis restituat ad diligendum eum. Hinc Dauid in quodam loco dicit: Inuenit seruus tuus cor suum, ut oraret te oratione hac . Ut de me loquar, tempore orationis non inuenio cor meum. Ubi enim est? imo ubi non est? Dum quero ubi sit, non inuenio ubi non sit. Ita auolat, reuolat, excurrit, discurrit et recurrit. Cum reuertitur, non manet; dum tenetur, non retinetur; dum stringitur, ut lubricum est, de manibus tenentis elabitur. Homo, si hec forte in corde tuo sentis: imo quia es homo, procul dubio ex aliqua parte sentis;  habes in te experimentum tui, quod nondum Deum toto corde perfecte diligas: illum modum perfectionis dico, quo se uult diligi a te. Si autem Deum in ueritate diligas, et cor tuum, quantum in tua potestate est, Deo offeras, dans Deo, tuum facis: imo cui das, ille tuum non esse facit; nec potest es e tuum, nisi ille fecerit non esse tuum. Quantum autem dederis de corde tuo, tantum facit esse tuum. Quod si omnes cogitationes, et omnes affectiones, omnes quoque intentiones immobiliter posses in cum dirigere, et immobiliter in eum retinere, et totis medullis igne amoris interius semper ardere, posses quidem perfectius Deum toto corde diligere. Sed quia humana infirmitas hoc non permittit, si non possis amare, quantum debes, quantum teneris  amare; ama tamen quantum potes, quantum preuales, quantum sufficis: ut incipiens hic diligere Deum toto corde tuo, cum perfectius fuerit tuum, quod nondum totum est tuum  . Nec imitari uelis iniquum debitorem, qui si non sufficit totum soluere quod debet, detrectat soluere quantum habet, quasi par culpa sit, nichil soluere, et non totum soluere. Deus autem benignus creditor est; et soluenti quantum potest, misericorditer impendit, ut plus possit.



Quod toto corde diligendus sit Deus in beneficiis suis.

In quadripartita distinctione huius mandati, qua tuor principales affectiones amoris nobis insinuantur,  siue quatuor modi. Que quatuor affectiones cum ad certum numerum colligantur, innumerabiles tamen modorum differentias, et affectionum diuisiones in se continent. Diligendus est Deus in beneficiis suis, toto corde; diligendus est in promissis suis, tota anima; diligendus est in iudiciis suis, ex omnibus uiribus; diligendus est Deus in preceptis suis, ex omni mente. Ex his quatuor generibus, beneficiis scilicet, promissis, iudiciis et preceptis, quatuor ille affectiones diuini amoris Deo inspirante formantur in nobis. Sicut in presenti in creaturis suis per speculum et in enigmate cognoscitur Deus, donec plenius cognoscatur in se sicuti est; ita in beneficiis suis, et in aliis prenominatis, in presenti diligendus est Deus, donec plenius et perfectius  diligatur quasi in se. Sunt autem beneficia Dei alia beneficio conditionis, alia reparationis, alia quotidiane consolationis.

Beneficia conditionis sunt, quod ad imaginem et similitudinem Dei conditi sumus; quod in ipso uiuimus, mouemur, et sumus , et eius genus sumus: quod animam et corpus, et omnes sensus corporis et anime, in numero suo et integritate sua ipso donante habemus. Quidquid enim boni a conditione habemus, hoc Deo largiente accepimus: et omnia bona nostra nichil sunt, nisi Dei dona. Beneficia reparationis sunt sacramentum incarnationis, et mysterium passionis Christi; omniaque sacramenta, que pro nobis Christus in se suscepit, aut a nobis  suscipienda instituit: qualia sunt sacramentum corporis et sanguinis Christi, et sacramentum baptismi, ceteraque omnia ecclesiastica sacramenta, quibus misericors Deus gratiam et uirtutem indidit in remissionem peccatorum, et salutem credentium. Beneficia quotidiane consolationis sunt, que quotidie misericorditer impendit nobis Pater misericordiarum, et Deus totius consolationis; qui consolatur nos in omni tribulatione nostra . Scit enim Pater noster, quantis nos indigemus, nos, inquam, indigni serui, sed tamen per eius dignationem filii. Ab ipso Patre nostro habemus desiderare, petere et orare. Ab ipso habemus exspectare omnium dolorum nostrorum solatia, omnium necessitatum subsidia, omnium infirmitatum remedia.  Unde enim hec omnia speremus, nisi ab ipso? Unde, inquit Propheta, ueniet auxilium mihi? Auxilium meum a Domino, qui fecit celum et terram . Ecce quomodo magnificauit Dominus facere nobiscum. Multitudine beneficiorum nos obruit, et amorem molitur beneficiis extorquere. Pro iis autem beneficiis tantis et tam magnis toto corde diligendus est Deus. Et merito, et digne, et iustissime dandum est ei, si quid ipse petere dignetur. Sed dignatur. Ad hominem enim dicit: Da mihi cor tuum . Ex corde uult amari, qui cor sibi petit dari. Totum cor nostrum sibi uult Deus, ut ab amore mundi, et eorum que sunt mundi, retrahatur, et ad ipsum conuertatur, ut pre omnibus ille placeat; quidquid ei displicet, totum displiceat. Deo  autem displicet iniquitas et uanitas. Odit enim iniquitatem, et contemnit uanitatem. Hinc Propheta dicit: Odisti omnes qui operantur iniquitatem . Et iterum: Odisti obseruantes uanitates superuacue . Amor itaque Dei a communi odio incipit, et contemptu. Nam que odit Deus aut contemnit, a nobis pariter uult odio haberi, et contemptui. Dum enim diligimus que Deus odit, non est pax nobis ad Deum. Tunc autem corde Deum diligimus, si Deo concordes in odio mali inueniamur. Corde Deum diligimus, si recordantes bona que a Deo accipimus, et mala que contra Deum facimus, pro bonis gratias referentes, et de malis penitentiam agentes, Deo reconciliamur, et post discordiam ad concordiam redimus. Et hic est primus  gradus amoris, conuersio cordis a malo ad bonum, a uanitate ad ueritatem, ab iis que Deo displicent, ad ea que placent. Hinc Propheta desiderans sibi uilescere que Deus odit, dicit: Inclina cor meum in testimonia tua, et non in auaritiam . Et Apostolus conuersionem cordis sui ostendens, per contemptum uanitatis dicit: Que mihi fuerunt lucra, hec arbitratus sum propter Christum detrimenta. uerumtamen existimo omnia detrimentum esse, propter eminentem scientiam Iesu Christi Domini nostri; propter quem omnia detrimentum feci, et arbitror ut stercora, ut Christum lucrifaciam . Prima affectio diuini amoris nomine cordis significari potest, cum dicitur: Diliges Dominum  Deum tuum ex toto corde tuo . Et recte. Per hunc incipimus Deo concordare, et cor nostrum Deo dare. Prestitit ille nobis beneficiorum gratiam; exigit a nobis, ne pro gratia referamus iniuriam; ne peccemus in illum, qui nobis beneficus est. Tunc enim Deum secundum imperfectionem nostram toto corde diligimus, si malum quod odit, toto corde detestamur. Hinc Propheta ait: Qui diligitis Dominum, odite malum .



Tota anima diligendus Deus in promissis suis.

Tota anima diligendus est Deus in promissis suis; qui magna nobis dedit, sed maiora promisit. Promisit nobis a labore requiem, a seruitute libertatem, a timore securitatem, a merore consolationem, a morte resurrectionem: et in resurrectione plenum  gaudium, summum gaudium et indeficiens. Denique promisit se ipsum, sicut iurauit patribus nostris, daturum se nobis . Magne igitur sunt promissiones Dei, et inestimabiles: et pro his et in his uult amari a nobis aliquo modo. Si modum queris, uehemens desiderium promissionis modus est amoris. Iste modus nescio quomodo modum habet, sed sine modo. Nam promissiones Dei omne desiderium superant. Quod superatur, exceditur, et magnitudinis sue finem habet, et in fine modum. Promissio Dei quantumcunque desideretur, minus desideratur quam debeat: et minor est possibilitas nostra, quam ut digne desiderare possit, quod omne desiderium superat. Propterea sanctum desiderium modum habet, in eo quod potest, non in eo quod  debet. Nam quantumcunque profecerit, plus debet. uehemens itaque desiderium aliquo modo non habet modum, cum non possit esse nimium. Cum in ceteris rebus impatientia soleat culpari, in exspectatione tante promissionis laudabilis est uehemens impatientia dilationis. Eum enim qui plus amat et qui plus desiderat, dilationis impatientia magis cruciat. Spes enim que differtur, affligit animam. Hinc sponsa desiderium suum meritis et precibus sanctarum animarum, et celestium uirtutum Deo commendari desiderans, dicit: Adiuro uos, filie Ierusalem, si inueneritis dilectum, ut annuntietis ei, quia amore langueo . Psalmista quoque, quasi patienter non ferens dilationem, ait: Quemadmodum desiderat ceruus ad fontes aquarum, ita desiderat  anima mea ad te, Deus. Sitiuit anima mea ad Deum fontem uiuum; quando ueniam et apparebo ante faciem Dei?  Paulus quoque simili desiderio quasi impatienter estuans, ait: Coarctor e duobus; desiderium habens dissolui et esse cum Christo, multo est melius: permanere autem in carne, necessarium propter uos . uerumtamen hic ipse Paulus, qui nunc ita impatiens est, ut malit mori quam dilatione suspendi, alio in loco dicit: Per patientiam exspectamus . Unde ostenditur sancti et uehementis desiderii miro modo patiens impatientia, quia iusti in exspectatione longanimes cruciantur, et non murmurant; et dum tormentum tolerant infatigabiles, spem inconcussam seruant, quelibet aduersa fortiter tolerant. Hec affectio  sancti desiderii significari potest nomine anime, cum dicitur: Diliges ex tota anima tua . Nec immerito. Anima enim spiritus est, et Spiritu sancto afflata semper desiderat et suspirat, donec in illo respiret, ad quod spirat. Unde in desideriis sanctorum exprimendis anime mentio sepissime fieri solet. Hinc Propheta dicit: Sitiuit in te anima mea . Et iterum dicit: Concupiscit et deficit anima mea in atria Domini . Et alius propheta dicit: Nomen tuum Domine, et memoriale tuum in desiderio anime. Anima mea desiderabit te in nocte, sed et spiritus meus in precordiis meis .



Quod ex omnibus uiribus diligendus est Deus in iudiciis suis.


In iudiciis suis diligendus est tibi Deus ex omni uirtute tua. De iudiciis Dei iudicium est difficile: Iudicia enim Dei abyssus multa . uerumtamen constat, aliud esse iudicium, de quo Propheta dicit ad Dominum: Aspice in me, et miserere mei, secundum iudicium diligentium nomen tuum ; et aliud esse illud iudicium, de quo idem Propheta dicit: Non intres in iudicium cum seruo tuo . In illo iudicio quo iam damnati sunt, qui in inferno positi sunt, nullus amat Deum; sed nec ibi quisquam amat se ipsum. In presenti autem uita exercet Deus iudicia sua, siue in reprobis, siue in electis, diuersis modis. Nam in eis misericordiam et iram suam nunc occultat mirabiliter,  nunc manifestat, ut que ira est, uideatur misericordia; et que uere est misericordia, uideatur esse ira. Hinc Propheta ait: Quis sapiens et custodiet hec; et intelliget misericordias Domini?  Et de ira ad Deum ait: Quis nouit potestatem ire tue?  Deus enim occulto iudicio quosdam malos sue uoluntati permittit, et dimittit eos secundum desideria cordis eorum, ut eant in adinuentionibus suis. Inimicos suos exaltat et honorificat, et quotidie bona eorum bonis cumulat; nec eos cum hominibus flagellat. Hoc agens, apponit iniquitatem super iniquitatem eorum, ut qui in sordibus sunt, sordescant adhuc, donec compleatur iniquitas eorum. In hoc autem iudicio abscondit Deus iram suam, quasi sub specie misericordie, iis  qui misericordiam eius in iudicium conuertunt; ut prosperitas eorum fiat perditio eorum; ut in iis iustissime pereant, pro quibus Deum non amant. Hinc scriptum est: Prosperitas stultorum perdet illos . Stulti autem in perditione sua letantur; ignorantes quid cogitet super illos terribilis in consiliis super filios hominum, non intelligentes profundas Dei cogitationes, de quibus scriptum est: Quam magnificata sunt opera tua, Domine, nimis profunde facte sunt cogitationes tue. uir insipiens non cognoscet; stultus non intelliget hec . Sed quid super eos cogitet Altissimus, tunc intelligent, cum exorti fuerint peccatores sicut fenum; et apparuerint omnes qui operantur iniquitatem, ut intereant in seculum seculi. Hic est enim finis illius  occulti iudicii, quo Deus iram suam abscondit iis qui in laboribus hominum non sunt, et cum hominibus non flagellantur. Sunt autem alii mali, qui a Deo hic flagellantur; quos tamen flagella non purgant, quia per impatientiam blasphemant aut murmurant, et castigati reuerentiam non exhibent, non recipientes disciplinam. Hi quia in iudiciis Dei Deum non amant, per impatientiam iudicii iudicium sibi aggrauant, de suppliciis ad supplicia perducendi. Boni uero cum a Deo flagellantur, alii in flagellis Deum amant; alii ipsa flagella propter Deum amant. Hi in flagellis, illi de flagellis Deum glorificant et laudant. Illi in tribulatione patientes Deum in iudiciis amant; illi in tribulatione gaudentes, iudicia  Dei quasi quedam beneficia gratanter acceptant, et in eis exsultant. De qualibus scriptum est: Et exsultent filie Iude propter iudicia tua, Domine . Filie uero inde rectissime intelliguntur anime Deo confitentes, que in aduersis semper Deum glorificant, et sese accusant, dicentes: Omnia que fecisti nobis, Domine, in uero iudicio fecisti, quia peccauimus tibi, et mandatis tuis non obediuimus. Sed da gloriam nomini tuo, et fac nobiscum secundum multitudinem misericordie tue . Sunt alii, qui iudicia Dei in tantum amant, ut non exspectata disciplina patris ipsi se iudicent et puniant, et de quotidianis peccatis, quibus carere non potest humana infirmitas, quotidie uindictam expetant. De qualibus Apostolus dicit: Si nosmetipsos diiudicaremus,  non utique iudicaremur . Qui autem se ipsum iudicat, et quasi reum punit, ipse simul et reus est, et iudex, et minister iudicis. Iustus iudex, quia reum persequitur; et quia reus est ipse, iuste patitur; et dum se iuste persequitur, odit animam suam, et in uitam eternam custodit eam. In Iudiciis suis probat Deus, et erudit electos suos ad patientiam, et exercet ad passionum tolerantiam, et confortat per spem. Tribulatio enim patientiam operatur, patientia autem probationem, probatio uero spem. Spes autem non confundit . Propter quod Propheta ad Deum dicit: In iudiciis tuis supersperaui ; significans in iudiciis Dei patienter toleratis uel amatis, non qualemcunque spem, sed firmiorem et certiorem, et  abundantioris glorie fiduciam constitutam esse. Spei autem certitudo et glorie magnitudo pondus tribulationis releuant ut equanimiter tolerari possit, uel etiam amari. Nam ut Apostolus ait: Non sunt condigne passiones huius temporis ad futuram gloriam, que reuelabitur in nobis . Et iterum dicit: Id quod in presenti momentaneum et leue tribulationis nostre, supra modum in sublimitate eternum glorie pondus operabitur in nobis . Iudicia uero Dei quam digna sint amari, nouit, qui ait ad Dominum: Iudicia tua iucunda . Et iterum dicit: Iudicia Domini uera iustificata in semetipsa; desiderabilia super aurum et lapidem pretiosum multum; et dulciora super mel et fauum . Quibus uerbis ostenditur, omnem  iucunditatem in possessione auri et argenti, omnemque dulcedinem uite presentis, quamuis melli fauoque similem, minorem esse illa delectatione, qua anime Deum super omnia desideranti dulcescunt iudicia Dei, cui minus est omne quod patitur; que omne gaudium existimat, cum in uarias inciderit tentationes. Quam magna multitudo dulcedinis tue, Domine, quam abscondisti timentibus te! Magna quidem, nec dici potest, quam magna. Dulcis es enim in iudiciis tuis; sed nondum illi, qui dicit: A iudiciis tuis timui.



Quod tota mente diligendus est Deus in preceptis suis.

Mens est, quod in homine principatur, summum et precipuum locum tenens. Sicut enim paterfamilias  in domo ad arbitrium suum omnia dispensat, ministeria ordinat, ministris imperat, de omnibus iudicat, uolens in omnibus et ab omnibus sibi seruiri, sibique obediri; sic uigor mentis omnes motus et sensus corporis et spiritus ad arbitrium suum regere habet: ordinare, iudicare, et sollicite agere, ut in omnibus sibi obediatur. Sed sicut mens omnibus que sub ea sunt se nouit esse prelatam: ita meminisse debet, necessitate obediendi se Deo fore astrictam Obedientiam sane, quam ab inferiore exigit, suo superiori equissimo iure impendit. ue autem homini, qui Deo non obedierit. Pena enim inobedientie erit illi preualens ipsa mors. Mors autem sicut terribilis  est, ita et odibilis; et quoniam inobedientie coheret, ipsa quoque inobedientia eque digna est odio, sicut et ipsa mors. Per peccatum enim inobedientie in hunc mundum intrauit mors. Quod si inobedientia eque odibilis est ut mors, quia ex ea procedit mors, cur non obedientia eque diligenda est ut uita, quia ex ea procedit uita et in ea perseuerarat uita? Obedientia enim Deo obsequitur, et uoluntati eius; et uita est in uoluntate eius. Charitas autem Dei et obedientia indiuiduo nexu sese complectuntur, et ab inuicem non disiunguntur. Nam quod caritas sine obedientia non sit, Dominus ostendit dicens: Si quis diligit me, sermonem meum seruabit , hoc est precepta mea custodiet, et in custodiendis illis mihi obediet, Ostendit quoque,  obedientiam sine caritate non esse, cum dicit: Qui non diligit me, sermones meos non seruat . Si ergo qui diligit, obedit; et qui non diligit, non obedit, consequens est ut nec sit caritas sine obedientia, nec sine caritate sit obedientia. Obedientia per caritatem in mandato Deum respicit, caritas per mandatum obedientiam ad Deum dirigit. Deus per mandatum uoluntatem suam exponit; caritas mandatum obedientie imponit. Qui autem uere Deum diligit, et mandatum eius diligit. Sicut enim non potest quis Deum diligere, et uoluntatem eius non diligere, sic nec ipsum diligere potest, nisi diligat et mandata eius, in quibus uoluntas eius manifestatur et cognoscitur. Proinde amori Dei semper coniungitur amor uoluntatis eius, et amor mandatorum  eius; adhuc autem et amor obedientie. Nam qui mandatum Dei amat et uoluntatem eius, obedientiam amat. Hoc enim uult Deus, quod mandat fieri; et, cum mandat fieri, uoluntas eius est ut obediatur ei. Propterea qui uoluntatem Dei, qua fieri mandat, amat, iuberi amat. Sed nemo diligit iuberi, nisi diligat et obedire. Si ergo obedientia ad Deum non est sine caritate, id est amore Dei, et si amor Dei non est sine amore uoluntatis eius quam fieri mandat, hoc est non est sine amore mandati, nec amor mandati sine amore obedientie, quid consequens est, nisi ut obedientia ad Deum non sit sine amore obedientie, nec sine amore diuini mandati, cui obedientia debetur?

uideamus adhuc an ita sit, et primum attendamus  iis que nobis insinuantur ex uerbis Psalmiste de dilectione mandatorum Dei. Meditabor, inquit, in mandatis tuis, que dilexi. Et leuaui manus meas ad mandata tua que dilexi: Et exercebor in iustificationibus tuis . Tribus modis ostendit mandata Dei a se diligi; meditatione, manuum eleuatione, id est operatione, nec non et exercitatione. Meditatione diligenda sunt mandata Dei, secundum illud: Que precepit tibi Dominus, hec cogita semper . In meditatione enim dulcescunt mandata Dei, considerantibus quam salutaria sunt, quam honesta, quam fidelia; quomodo confirmata in seculum seculi, facta in ueritate et equitate . Sed aliis dulcia sunt et suauia in meditatione,  sed in actione grauia uidentur et amara, quia ipsi pigri sunt ad operandum. Quam pigritiam a se remouet, qui dicit: Et leuaui manus meas ad mandata tua, que dilexi . Sunt et nonnulli, qui meditatione et actione uidentur amare mandata Dei, et in his delectari, sed in exercitatione pusillanimes inueniuntur, minusque constantes: quod a se remouet, qui dicit: Et exercebor in iustificationibus tuis . Est quedam exercitatio in faciendis mandatis Dei, uel etiam meditandis; sed hoc loco ea exercitatio intelligitur, que renititur contra aliquam difficultatem uel tentationis, uel persecutionis, uel aduersitatis, que nos a iustitia mandatorum Dei retrahere quoquomodo nititur. Amor itaque mandatorum Dei consummatur in  amore meditationis, et actionis, et exercitationis. Amor autem obedientie ex amore mandatorum procedit; et qui mandata non amant, nec obedientiam amant. Quid ergo dicemus? Nonne multi sunt, qui mandata seruant, qui nollent iuberi; sed magis cuperent mandata aboleri? Nonne multi sunt, qui non fornicantur, qui non furantur, qui inimicos non persequuntur; desiderantes Deum non mandasse, hec non fieri? Cupiunt quidem multi, Deum super his nichil mandasse; uerumtamen quia mandauit hec non fieri, abstinent ab his, timentes eum qui mandauit, ne puniat, si ipsi fecerint, que prohibuit. Qui eiusmodi sunt, mandata Dei seruare, et Deo obedire, nec tamen obedientiam amare uidentur. Quod si ita est, non omnes qui obediunt, obedientiam  amant; nec omnes qui mandata Dei custodiunt, ipsa diligunt. Quomodo ergo obedientia indiuidua comes est caritatis? Et quomodo uerum est: Qui non diligit me, sermones meos non seruat? 

Sed considerandum est quod obedientiam ab obedientia distinguunt intentio et affectio. Secundum intentionem enim est uera obedientia, est et simulata. uera est, que in ueritate, hoc est in Deo, spem retributionis constituit. Simulata est, que Deo obsequi fingit, et per cupiditatem extra ueritatem spem sui laboris ponit. Secundum affectionem est coacta obedientia; est et uoluntaria. Hanc timor extorquet; illam uiolentus amor perurget. Si affectio et intentio mistim considerentur, est quedam obedientia  coacta et uera, illa scilicet que timore Dei exhibetur et in Deum dirigitur: et huiusmodi obedientia in aliquo plus timoris habet, et minus amoris; in alio plus amoris, minusque timoris. Semper autem de utroque aliquid habet. Sicut enim sine timore nunquam est coacta, sic sine dilectione nunquam est uera. Est quedam obedientia coacta et simulata, que solo metu exhibetur, et ad Deum non dirigitur. Est quedam obedientia uoluntaria et simulata, ut est hypocritarum. Est quedam obedientia uoluntaria et uera, que de caritate procedit, et per caritatem ad Deum tendit. Hanc requirit Deus, hanc diligit, hanc suo precepto et exemplo commendat; hanc sicut amat, ita et remunerat.  Coacta autem obedientia, que et uera est, etsi libertatem caritatis non habeat, secundum affectionem timoris, per quem trahitur, quo non uult; habet tamen aliquid de libertate caritatis per intentionem, qua se dirigit quo uult. Sicut enim nolens sentit affectionem, ita uolens dirigit intentionem. Propterea non usquequaque improbanda est huiusmodi obedientia, sed aliquatenus est approbanda. Nam quod metu pene a peccato compescitur, penam declinat quam metuit, quia peccatum cui pena debetur non committit. Quod intentionem ad Deum dirigit, aliquid promeretur a Deo, cui spem suam committit. Dum timore Dei a peccato compescitur, timori Dei reuerentiam exhibet, et quodammodo timorem suum Deo consecrat,  et in ipso Deum honorat. Obedientia uero que uoluntaria est et uera, equissimo iure Deo exibenda est. Sic enim decet rationalem creaturam suo Creatori subiici, ut uelit illa, que ille uult, et quia ille uult; adhuc autem, ut uelit illa, etiam illum uelle, que uult. Dicam apertius: Si uolo quod Deus uult, et non quia Deus uult, nondum uoluntas mea, quia tantum mea est, in Dei uoluntate formatur. Si autem uolo quod Deus uult, et quia Deus uult, habet uoluntas mea principium a Deo et causam, ut bona sit; maxime autem, si uolo, etiam illum uelle, quod uult. Si autem uelim, eum non uelle, quod uult, quamuis uelim quod ille, et quia ille; nondum tota uoluntate uolo illud, quod uolo eum non uelle, ut et mihi liceat non uelle. uerbi gratia:  si inimicum diligo, quia Deus hoc precipit et uult; aliquomodo placet mihi, quod et Deo placet, et quia illi placet; uerumtamen non usquequaque placet, quia inimicum nondum libere diligo; sed uim mihi facio, in me diuisus, ex parte uolens, quia bonum est, et mercede dignum, inimicum diligere: ex parte autem nolens; quia difficile est acceptam iniuriam non recolere, et animum ab omni murmuratione compescere. Et quamuis dispositum habeam uindictam nullo modo expetere, quamuis etiam cor paratum habeam indigenti uel poscenti beneficium prestare, tamen si adhuc corde mussitante et submurmurante uelim Deum non precipere, et non uelle inimicum diligi, nondum plene et perfecte uolo, quod Deus precepit; sed tantum deest perfecte  obedientie, quantum perfecte caritati. Ut perfecta sit caritas, et obedientia perfecta, quidquid dignoscitur Deo placere, ut ab homine fiat, debet homini placere ut ipse faciat; et hac causa placere, quia illi placet; et hoc fine, ut ipse illi placeat. Unus est enim finis obedientie et caritatis placere Deo; sed in iis que placent Deo. Hoc autem addidi, quia mali uolunt placere Deo; sed in iis que placent sibi, displicent autem Deo. Propterea multi qui non diligunt Deum, credunt se diligere Deum, attendentes, quia uolunt placere Deo; attendentes etiam beneficia et promissa, in quibus placet illis Deus, non autem attendentes, in quibus uolunt placere Deo, et in quibus illis displicet Deus. Non enim  estimant caritatem ex uirtute obedientie, sed ex opinione sue sapientie. Obedientia autem comes caritatis sicut proprie uoluntati renititur, ita Dei uoluntate semper nititur. In illa summa et principali iustitie norma, et equitatis forma, hoc est in uoluntate Dei, formatur uoluntas rationalis creature ut et ipsa sit, et non immerito dicatur uoluntas Dei, quia secundum preuentionem gratie a Deo incipit, et secundum directionem intentionis ad Deum tendit. Sicut enim non habet homo posse bonum a se, sed ab illo, qui dicit: Sine me nichil potestis facere ; sic uelle bonum non habet, nisi ab illo, qui operatur in nobis et uelle et perficere pro bona uoluntate . Et, sicut uirtus Dei dicitur, non solum que in Deo est, et Deus est, sed illa  etiam que a Deo homini datur, et in homine est; sic uoluntas Dei dicitur et illa, que in Deo est, et Deus est; et illa que in homine, non tamen ab homine,  sed a Deo est. Adhuc autem uoluntas Dei dicitur, quam per hominem uult fieri ut quodcunque opus iustitie, siue misericordie. Est ergo uoluntas Dei, et que mandat, et cui mandat, et quam mandat fieri. Penes primam auctoritas est, apud secundam ministerium est, apud tertiam amoris experimentum est. Obedientia itaque tota in dilectione Dei constituitur; quia a uoluntate Dei per uoluntatem Dei ad uoluntatem Dei tendit, et ad uoluntatem Dei redit. uoluntas enim Dei in Deo per uoluntatem Dei in homine operatur uoluntatem Dei in mandato, propter uoluntatem Dei in Deo. Ergo uoluntas Dei in Deo principium est et finis obedientie. Qui enim in caritate obedit, quasi ad finem ad illum suspirat, qui ab initio inspirat; in quo  inspiratus et suspirans a labore quem fingit in precepto sine fine respirat.



TRACTATUS QUARTUS, DE DUPLICI RESURRECTIONE, QUAE PER OBEDIENTIAE PERSEuERANTIAM OBTINETUR.


Paratum cor meum, Deus, paratum cor meum; cantabo et psallam in gloria mea. Exsurge psalterium et cithara; exsurgam diluculo .

 Obedientia quid possit, quid ualeat, quo tendat, quo perueniat, quis finis eius, et quis fructus eius, gloria Dominice resurrectionis demonstrat. Fructus  obedientie resurrectio est, et uita per obedientiam Christi, qui est resurrectio et uita. Christus semel mortuus est, et semel resurrexit. Simple morti simpla congruit resurrectio. At nobis una resurrectio sufficere non potest. Ita sumus ad ima prostrati debito gemine mortis, ita sumus prostrati, ut una resurrectione beati esse non possimus. Gemina nobis necessaria est resurrectio, prima et secunda. Beatus, qui habet partem in resurrectione prima . Prima resurrectio partis est, anime, magis quam corporis, et tamen aliquomodo corporis, et quia imperfecta est, ex parte est. Imperfectioni autem semper aliquid deest. Cum autem uenerit, quod perfectum est, euacuabitur quod ex  parte est. Secunda resurrectio absolutam habitura est perfectionem; cui omnino nichil deerit. He due resurrectiones ex uerbis Domini distinguuntur, dicentis: uenit hora, et nunc est, quando mortui audient uocem Filii Dei, et qui audierint, uiuent . uita presens eternitati comparata, quasi hora est. Mortui sunt, qui a Deo, qui uita est anime, per inobedientiam separati sunt. Et quoniam in hora que nunc est, spatium penitentie indulgetur, qui obediendo uocem diuinam audient, uiuent de morte resuscitati ad beatam uitam. Nam de secunda resurrectione subiungitur: uenit hora, quando mortui qui in monumentis sunt, audient uocem Filii Dei . Erit hec hora quando Dominus in uoce archangeli, et in tuba Dei descendet de celo ,  et dabit uoci sue uocem uirtutis . Tunc procedent qui bona fecerunt in resurrectionem uite; qui uero mala egerunt, in resurrectionem iudicii  . Erit in futuro resurrectio uite, sed bonorum, qui resuscitandi sunt in uitam eternam, et resurrectio iudicii malorum, qui partem non habent in resurrectione prima, quia in hora que nunc est, non resurgunt, ut se iudicent. Neque enim resurgunt impii in iudicio, neque peccatores in concilio iustorum . Impii sunt, qui non credunt; et qui non credit, iam iudicatus est. Peccatores, etsi credunt, quia perdite uiuunt, non habent partem in resurrectione prima, quia non resurgunt in consilio iustorum.

Quod est, inquis, consilium iustorum? Audi Prophetam ad Dominum dicentem: Consilium meum iustificationes tue . Causa nostra in arcto  posita est. Iudicari nos necesse est. Iudicium declinare nullatenus possumus, aut hic iudicandi sumus, sed a nobis, et ideo mitius; aut in futuro, sed a Deo, et irato, et ob hoc grauius. Sed quid dicit Apostolus? Si nosmetipsos iudicaremus, non utique iudicaremur . Neque enim iudicat Dominus bis in idipsum. Resurrectio itaque uite secunda resurrectio est. Resurrectio uero iudicii, nec prima uidetur, nec secunda. Non prima, quia nulla sequitur. Non secunda; quia nulla precessit. Utriusque resurrectionis nostre, et prime et secunde, Christi resurrectio causa est et forma, exemplum et sacramentum. Fide enim et imitatione resurrectionis Christi, reformati sumus, iustificati sumus, sanctificati sumus, a morte resuscitati sumus, ut peccatis mortui iustitie uiuamus; in nouitate  uite ambulantes, et adoptionem filiorum Dei exspectantes, redemptionem corporis nostri. In resurrectione enim secunda reformabit Christus corpus humilitatis nostre, configuratum corpori claritatis sue. Prima resurrectio ab obedientia incipit, et perseuerantia consummatur. Secunda a gloria incipit, et eternitate stabilitur. Qui perseuerauit in obedientia usque in finem, perseuerabit in gloria sine fine. Perseuerantia enim quodammodo similis est eternitati. Sicut enim eternitas est quasi quedam perseuerantia glorie, sic perseuerantia quasi quedam eternitas est obedientie. Qui enim perseuerauerit usque in finem, hic saluus erit . Perseuerantia uero laus est et consummatio, et quasi uirtus omnium uirtutum. Charitas multum laudata,  multumque laudanda ceterarum uirtutum uita est et uirtus: at ipsius caritatis uirtus est patientia, et ipsius patientie uirtus est perseuerantia. Charitas sine patientia uera caritas non est, sed simulata. Simulata uero caritas in prosperis fingit, in aduersis cedit. Patientia sine perseuerantia inconstans est, et infirma; in aduersis incipit, sed tempore deficit, et longa fatigatione succumbit. Perseuerantia uero nec fingit, nec cedit, nec deficit, nec succumbit. Cetere uirtutes omnes quasi in stadio currunt; sed tenor perseuerantie unus accipit brauium. Obedientia perseuerans in finem, in prima resurrectione experitur quid possit in merito; in secunda experietur, quid ualeat in premio. In prima tendit quo perueniat; in secunda peruenit quo ante tendebat.



De obedientia Christi.


Hunc ordinem obedientie et perseuerantie et glorie, Christus ipse docuit. Nam, cum esset in sinu Patris, sciens ipse, et nos scire uolens, quam bona sit obedientia, et obedientie perseuerantia, cogitauit et destinauit in corde suo obedientie iugo se subdere, et habitum humilitatis assumere, et sacco se induere, et sicut in ieiunio animam suam operire, et uestimentum suum cilicium ponere, et in opprobrium se dare, et obedientiam promittere, et in obedientia usque ad mortem perseuerare. Que cogitauit, hec et fecit. Et sicut Abraham egressus est de terra sua, et de cognatione sua, et de domo Patris sui, in terram, quam pollicitus est ei Deus  , egressus est autem ut uoci Dei obediret; sic Filius Dei a summo celo egressus est, et de domo Patris sui, in terram quam pollicitus est ei Pater, dicens: Postula a me, et dabo tibi gentes hereditatem tuam, et possessionem tuam terminos terre . In mundum ueniens tunica indutus est inconsutili, desuper contexta per totum, quam dedit ei mater sua, quam manu sapientie texuit in digito Dei, quam Pater ei aptauit; sed et mater cooperata est, mulier fortis, que manum suam misit ad fortia, et digiti eius apprehenderunt fusum. Quesiuit lanam et linum, ut de exquisita materia opus fieret singulare, nouo modo, nouo artificio, nouum indumentum, quale non potest homo facere super terram. Indutus iehsu habitu assumpto, quasi succinctus  ad omnem obedientiam, quasi strenuus et deuotus ad omnem humilitatis obsequelam, Patri loquitur dicens: Paratum cor meum, Deus, paratum cor meum . Cor suum dicit esse paratum; nec edicit, ad quid sit paratum, ut sermo, quamuis congeminatus, uideatur imperfectus. Sed sermonis congeminatio, obedientie est confirmatio, et sermonis imperfectio perfecte obedientie est ostensio. Obediendi autem professus cor meum, quod absolute testatur esse paratum, ad omnia ostendit non imparatum. Tanquam diceret: Pater, iube quod uis. Si uis me quidquam agere, paratum cor meum ; si uis me quidquam pati, paratum cor meum ; si uis me flagellari, ecce ego in flagella paratus sum ; si uis ut custodiam mandata  tua, paratus sum, et non sum turbatus, ut custodiam mandata tua . Non sic Petrus, cum diceret: Paratus sum, siue in carcerem, siue in mortem ire . Christus autem qui petis in obedientia firmior quam Petrus, factus est obediens Patri usque ad mortem. Puratum cor eius sperare in Domino, confirmatum est cor eius; non commouebitur donec despiciat inimicos suos . Post obedientie professionem manifestat iehsu nobis gloriam suam, dicens: Cantabo et psallam in gloria mea; exsurge psalterium et cithara . Psalterium et cithara sunt gaudium et exsultatio de resurrectione glorie. Canticum et psalmus, laus et gratiarum actio, pro eadem gloria. Cantabit Christus  in gloria sua. Hic est, de quo Apostolus ait: Christus est Dei uirtus, et Dei sapientia . Dei uero sapientia de Patre loquitur, dicens: Antequam quidquam faceret, eram cum eo cuncta componens; delectabar per singulos dies, ludens coram eo omni tempore . O quale spectaculum! quam dulce et ineffabile gaudium! uidere in celo Filium Dei coram Patre ludentem, et audire cantantem; ubi cantant et astra matutina, et iubilant omnes filii Dei. Quis fidelis in spe tam beatissime uisionis manibus non plaudat, corde non tripudiet, in uoce exsultationis non iubilet? Cantat iehsu in gloria. Sed cui cantat, aut quid cantat. Cantat Patri, cantat et angelis, cantabit et nobis? Patri cantat sempiterna laudum preconia, psalmos triumphales,  et psalmos preconiales, et canticum nouum, Canticum canticorum, quod nemo potest cantare, nisi solus iehsu. Exaltabo te, Domine, quoniam suscepisti me . Cantabit et illud: Conuertisti planctum meum in gaudium mihi; conscidisti saccum meum, et circumdedisti me letitia, ut cantet tibi gloria mea, et non compungar; Domine Deus meus, in eternum confitebor tibi . Angelis cantabit: Letare, Ierusalem, et diem festum agite omnes, qui diligitis eam . Magnus ille angelus sicut fulgur de celo cadens ruinam magnam fecit; cuius cauda traxit tertiam partem stellarum . Christus autem resurgens ex mortuis implebit ruinas, edificabit muros Ierusalem, numerum ciuium implebit; unde angelis gaudium et exsultatio.  Nam si gaudium est eis super uno peccatore penitentiam agente , quanto magis de millibus millium, qui eis associandi sunt, et similes eis futuri sunt? Currus enim Dei decem millibus multiplex, millia letantium . Cantabit iehsu tandem, et nobis cantabit carmen letitie, carmen delectabile, dicens: uenite, benedicti Patris mei, percipite regnum paratum uobis ab origine mundi . Erit uox ista in auribus audientium, quasi carmen musicum, quod dulci suauique sono canitur. O si nobis detur audire uocem istam! o si aures nostras demulceat! o si ad nos perueniat! o si pertineat! ne alieni esse mereamur ab auditione tam bona. Conualescat interim in cordibus nostris uox inuitantis Iesu. Inuitatorium iam nunc nobis cantat,  dicens: Qui uult uenire post me, abneget semetipsum, et tollat crucem suam, et sequatur me . Inuitat nos auctor uite ad uitani, de labore uocat ad requiem, assidue clamans: uenite ad me, omnes, qui laboratis et onerati estis; et ego reficiam uos . Qui audierint hanc uocem, etiamsi mortui fuerint, uiuent. Potuit uox tua semel dicta: Lazare, ueni foras , mortuum terra defessum, et quatriduanum statim suscitare. ue iis, qui quatriduano mortuo surdiores inueniuntur, dum Dominus ad nos clamat: uenite ad me omnes qui laboratis, et cetera. Clamemus ad inuicem, mutuis exemplis cohortantes: uenite, exsultemus Domino; uenite, adoremus et procidamus ante Deum; ploremus coram Domino, qui fecit nos : et qui audit, dicat:  ueni. Iesu cantante, nos pariter cantemus in uiis Domini, quoniam magna est gloria Domini.



De spirituali creatura.

Christus resurgens ex mortuis, psalterium et citharam suscitat. Suscitat sibi, suscitat et nobis. Unde nobis psalterium et cithara, nisi suscitaret? Quidquid enim in nobis a nobis est, lamentatione dignum est, materia luctus et meroris. Nam a diebus preuaricationis Ade cithara nostra uersa est in luctum, deficit gaudium in corde nostro; miserie nostre lamentum conuenit, et non canticum. Sicut filii transmigrationis in medio Babylonis suspendimus organa nostra . Secundum conditionem prime natiuitatis uox hominis hec est: uadam ad portas inferi . At si consurgimus  in Christo, mox in prima resurrectione gloria nobis datur; psalterium et cithara suscitantur. In cithara plures chorde suo disponuntur ordine, et arte citharedorum ita sibi coaptantur et contemperantur ut sonante cithara, in diuersis sonis una sit concordia, una dulcis consonantia, una suauis harmonia. Et si qua forte raucius sonat chorda, et singulariter strepit, aliarum pacem turbans, et consonantiam interturbans, mox ingenio et plectro citharizantis artificiose intorquetur, ut acutius uel remissius sonet, donec ad pacem redeat, et reconcilietur aliis, a quibus antea discordabat. Id enim semper procurat citharizantis industria, ne quid absonum uel dissonum audiatur, quod auditum possit offendere. Ita fit in  moribus nostris singulorum singulis. Sunt enim in nobis sicut corde in cithara sensus corporis et sensus cordis. Sunt sensus cordis, et motus, et usus eorum, sicut membra corporis et motus uel officia eorum. Sunt in corde uarie cogitationes, et affectiones, et intentiones, uaria consilia, uariaque iudicia, uaria uota, uaria desideria. Hec sunt, que in nobis consonant uel dissonant, dissentiunt uel consentiunt, discordant uel concordant. In diluculo resurrectionis nostre, hoc est in initio conuersionis nostre de uana seculi conuersatione, incipiunt hec omnia in nobis ordinari, et componi, legibus sancte obedientie, et exercitatione quotidiane discipline, et magisterio rationis. Et si quid inordinatum uel disciplinatum subito erumpit, aut pro memoria prisce  consuetudinis, aut pro conditione humane infirmitatis, mox plectro penitentie et discipline ad rectitudinem inflectitur, ut omnia in nobis sint composita, tranquilla et pacifica; et uni rationi cuncta obediant, donec in obedientia carnis spiritui subiecte, sicut in spirituali cithara, sit spiritualis harmonia, et spiritualis letitia, pax scilicet et gaudium in Spiritu sancto. Hec leta consonantia, consonaque letitia, uox est citharedorum citharizantium in citharis suis. Qui aliene paci studet, in se pacem non habens, nondum in cithara sua citharizat, quamuis in aliena cithara citharizare uideatur. Qui sibi non conuenit, cui conueniet? Qui sibi dissidet, et a se dissentit, a se semper discordat, et sibi semper contrarius est: cui poterit concordare? Qui semper  turbulentus est, et inquietus, sicut feruor maris, quod nunquam requiescit, cui poterit esse pacificus? Non ex pax impiis, dicit Dominus . Propterea in hac cithara non citharizat omnis impius. Sed uox exsultationis et salutis in tabernaculis iustorum est ista exsultatio, quibus dicitur: Exsultate iusti in Domino ; et: Confitemini in cithara : in cithara et uoce psalmi . Quid sibi uult ista congeminatio? Anne est una cithara in moribus nostris singulorum singulis, et altera in alternis moribus alterius ad alterum? Nempe, sicut in cithara sunt plures chorde, non autem omnes chorde unum sonum habent, sed plures soni per consonandi concordiam quasi in unum sonum coalescunt, ita quasi una cithara multi nos sumus, singuli  autem alteri ad alterum, sicut chorda ad chordam. Et quoties sancte emulationis studio alter alteri imitabilem se prebet, uel in omni caritatis et humilitatis obsequio amabilem se exhibet, sicut in sonanti cithara chorda chorde respondet. Nec in organo letitie iucundior queuis gratissima modulatio, quam in collegio sancte congregationis grata iucundaque societas: que in Christo et pro Christo mutuis studiis uicissim sese contemperat, et ad pacem seruandam per humilitatem et patientiam alternis moribus in omnibus sese coaptat; ubi non inflatur superbia, non tabescit inuidia, non excandescit ira, non litigat discordia, non murmurat impatientia; ubi sinistra suspicio non disceptat, et omnis turpitudo non nominatur  in ea. Ecce, inquit Propheta: Quam bonum, et quam iucundum habitare fratres in unum!  Falluntur plane, et omnino falluntur, qui maiorem estimant delectationem in mundi uanitate, quam in Christi ueritate. Exsultent, inquit Dominus, et letentur, qui uolunt iustitiam meam . Quisquis experitur, non hoc negabit; sed, dicet homo, utique est fructus iusto . Non tota iustorum retributio in futurum differtur, pro mandatis Dei custodiendis, sed in custodiendis illis retributio multa. Iustitie enim Domini recte, letificantes corda ; et: Delectationes in dextera eius usque in finem . Dextera eius munifica est et liberalis, delectationes distribuit, quales mundus non nouit, et dat quam mundus dare non potest pacem;  sed iis, qui non diligunt mundum. Ecce iam in presenti, ecce iam in euidenti ex parte apparet, quam bonum sit, et quam iucundum, quam utile, et quam salubre, quam suaue, et quam dulce, habitare fratres in unum . Sed ii, quos amor Christi in unum congregauit, mutuo sese diligunt, et uicissim sibi obediunt, si mutuis exemplis et cohortationibus ad Deum diligendum quotidie se accendunt; si humero uno Deo seruiunt, et labio electo sempiternas laudes ei unanimiter concinunt; si omnes idem uolunt, et idem nolunt; si omnes idem sentiunt, et idipsum sapiunt; habentes cor unum et animam unam, nonne in hac spirituali cithara omnes Deo iubilant, sibique iubilant? Et beatus populus, qui scit iubilationem .



De spirituali psalterio.


In diluculo resurrectionis nostre non solum citharam suscitat nobis Christus, sed et psalterium: et prius psalterium; quamuis de cithara, quod dicendum mihi uidebatur, nunc prius dixerim: Exsurge, inquit, psalterum et cithara. . Ut ater Augustinus asserit, psalterium a superiori sonat, cithara ab inferiori. Cithara, ut preostensum est, leta concordia est, uel ad nos ipsos, uel ad fratres nostros. Psalterium est pax et concordia ad Deum, et in Deo De qua pace Apostolus ait: Iustificati igitur per fidem, pacem habeamus ad Deum . Per peccatum inobedientie cepit homo discordare a Deo, et a seipso. Et iusto quidem Dei iudicio non inuenit pacem  in seipso, qui noluit pacem habere cum Deo. Hinc scriptum est: Posuisti me contrarium tibi: et factus sum mihimetipsi grauis . Homo igitur diuisus est in se, qui Deo noluit esse coniunctus. Inobedientia enim hominem a Deo separat, et mors est anime. Sed in prima resurrectione hec mors absorpta est in uictoria. Per obedientiam enim anima uite redditur, Deoque coniungitur. Obtinet itaque anima medium quemdam locum inter Deum, cui coniungitur supra se; et carnem, cui coniungitur infra se. Altera coniunctio ui solui potest, uoluntate non potest; altera uoluntate potest, ui non potest. Anima exire de corpore, nec si uelit, potest, nisi ui doloris uehementioris contorta. Anima Deo perfectius coniuncta, nulla ui, nulla  uiolentia, nulla doloris uehementia separari potest. Quis nos, inquit Apostolus, separabit a caritate Christi? Certus sum enim, quia neque mors, neque uita, neque angeli, neque principatus, neque uirtutes, neque instantia, neque futura, neque fortitudo, neque altitudo, neque profundum, neque creatura alia poterit nos separare a caritate Dei . Poterant hec omnia, uel unum aliquod ex his animam Pauli a corpore separare; sed non omnia hec a caritate Dei. uidete, fratres karissimi, emulatores Dei, quam firma sit, quam indissolubilis ista coniunctio ad omnes causas, excepta sola ipsius anime uoluntate. Nam qui adheret Deo, unus spiritus est . Scriptum est, quia anima Ionathe conglutinata est anime Dauid; et dilexit eum Ionathas  quasi animam suam. Nam exspoliauit se Ionathas tunica qua erat indutus, et dedit eam Dauid, et reliqua uestimenta sua, usque ad gladium et arcum suum, et usque ad balteum . Si Christus est uerus Dauid, cur Ionathas amicus Dauid non intelligitur uerus Christi emulator, qui omnia relinquens propter Deum, uestimenta sua ei dat, cui se probauit? Signum federis est hoc initi cum Dauid. An Christus fedus inire non nouit? Nonne ipse de quibusdam per prophetam dicit: Dabo opus eorum in ueritate: et fedus perpetuum feriam eis! . Conglutinata est anima Ionathe anime Dauid. Quonam glutino, nisi glutino dilectionis? Charitatis glutino conglutinatur anima iusti Deo, ut inseparabiliter adhereat illi. Hinc Psalmista ait:  Mihi autem adherere Deo bonum est . Intuens autem idem ipse unam coniunctionem anime et corporis, et alteram anime et Dei, de hac dicit: Adhesit pauimento anima mea . De illa ad Deum dicit: Adhesit anima mea post te . Caro pauimentum est lutee domus, quam nos inhabitamus, qui terrenum habemus fundamentum. Huic fundamento anima adheret per affectionem, et si nimis adhereat, mortua est illi subiecta, et a Deo longius separata, ut iam medium locum non teneat, sed nouissimum, quasi iam in terra defossa, et sub pauimento sepulta. Unde cum Propheta diceret: Adhesit pauimento anima mea, subintulit: uiuifica me secundum uerbum tuum  . Tunc autem uiuificatur, si non carni, sed Deo subiiciatur; ut a iusto uere dicatur: Adhesit anima mea post te. Adhesit post te, preponendo sibi te, postponendo tibi se, ut te diligat plusquam se; nec te tantum diligendo propter se, sed se magis diligendo propter te, Domine Deus salutis mee.

Hic uelim orare, ut trahas me post te, ut sic adhereat anima mea post te. Hec coniunctio anime et Dei illa alia coniunctione longe arctior est, et constrictior, et quasi longe interior. In anima enim Deus est, et anima in Deo est: anima quoque in carne est, sed caro in anima non est. Anima uero et in carne est, et in carne uiuit, et in carne sentit. Caro uero nec in anima est, nec in ea uiuit, nec in ea sentit, quamuis ab ea accipiat, ut  et uiuat, et sentiat. Anima carnem uiuificat, prestans ei motum et sensum. Motum quidem ad aliquid agendum, sibique ministrandum in uoluntatibus suis ministerio corporis perficiendis; sensum uero, quo uel delectationes uel passiones suas penaliter uel delectabiliter sentire possit. Habent enim quinque sensus corporis, singuli secundum suam proprietatem, cognitionem rerum sensibilium, et usum earum cum experientia delectationis uel pene. Utraque autem, caro scilicet et anima, proprias habet passiones uel delectationes, quas in se cum delectatione uel pena sentit; uicissim alternis bonis uel malis compatiuntur uel condelectantur. Ex his enim que caro anxie patitur, anima miserabiliter tabescit; in iis que carnem suauius delectant,  letius hilarescit. uerumtamen illicitas carnis delectationes anima honesti emula sepe per delectationis affectionem sentit, et ab eisdem per rationis moderationem dissentit, miroque modo quodammodo uult, aut uelle appetit, quod plene non uult, quia non consentit, mirabiliter et ineffabiliter dum caro concupiscit aduersus spiritum, et spiritus aduersus carnem, quasi in se diuisa uoluntatem spiritus desiderat compleri, et uoluntatem carnis eque appetit compleri, in se tristis et anxia, dum uoluntatem carnis perfici gestit, et a consentiendi conniuentia sese cohibet. In tantum enim carnem amat, ut uicem eius doleat, egre sustinens uoluntatem eius non impleri, quam ipsa uult non adimpleri. Anima uero per amorem obedientie  Deo mirabiliter unita, in ipso et ab ipso uiuit et sentit, et ex sensibus corporis sibi notis quasi similitudinem trahens, per gratiam intime inspirationis spiritualiter Deum, quem in se sentit, tangit per fidem odoratur per spem, gustat per caritatem, audit per obedientiam, uidet per contemplationem.



De tactu spirituali.

Tactus fidei est. Fides enim comprehendit. Hinc in Euangelio, cum mulier que fluxum sanguinis patiebatur, se sanandam crederet, si uel fimbriam uestimentorum Iesu tangeret, cumque credens tangeret, et tactum fidei forte, nesciens figuraret, Dominus ait: Quis me tetigit?  Cumque discipuli quasi mirarentur, quod se tactum diceret, qui a turbis comprimeretur,  subiunxit, dicens: Tetigit me aliquis . Et cum a mortuis resurrexisset, ad Mariam ait: Noli me tangere. Nundum enim ascendi ad Patrem meum . Spiritualem tactum non prohibuit, sed magis corporalem, ne eius occasione spiritualis tactus impediretur, si Maria hominem tangeret, et tactui corporali nimis credula Iesum equalem Patri non crederet. Nondum enim in corde eius usque ad Patris equalitatem iehsu ascenderat, quem equalem Patri nondum credebat. Si enim in corde eius ad Patrem tunc ascendisset; procul dubio Maria Iesum manu fidei iam tunc tetigisset. Sed quia futurum erat, ut spiritualiter tangeret Maria Iesum, prohibitus est tactus, quo poterat fides infirmari uel impediri. Nec tangendi  licentia est omnino inhibita, sed in tempus uisibilis uel spiritualis ascensionis est dilata, ut se sciret Maria tunc uere Iesum tangere, cum inciperet diuinitatem eius in equalitate Patris manu fidei contingere. Tactus euim fidei non solum humanitatem in Christo apprehendit, sed plenam eius diuinitatem pia contrectatione comprehendit. Non insuetum habebat Maria tangere Iesum, nec alicuius criminis nuper in Christum commissi sibi conscia erat, ut prohibendam se crederet a tam familiari accessu. Nec eo modo Marie dicitur: Noli me tangere, quo dicitur quibusdam: Nolite tangere christos meos . Aliud est enim malignitatis studium, aliud deuotionis obsequium. In peccatrice Maria nos peccatores utrobique consolationem  accipimus, et cum permittitur tangere Iesum, et cum prohibetur tangere eum. Non desperemus de uenia. Multum quidem peccauimus, et in multis offendimus omnes . Peccauit Maria, et tamen Iesum tangere permittitur, et in gratiam familiaritatis admittitur. Ecce hic erigitur spes nostra. Non est nobis datum, Christum in carne uidisse, non manibus contrectasse, non tamen desperemus. Thome enim dictum est: Beati qui non uiderunt, et crediderunt . Marie quoque dicitur: Noli me tangere. Ecce et hic erigitur spes nostra, et abundat consolatio nostra. Contrectatio Thome indulta ualet ad dubitationem depellendam, et ad fidem resurrectionis astruendam. Contrectatio Marie interdicta aliquo modo nos consolatur, quibus  Iesum tangere non datur. Isti indulgetur, tanquam necessaria nondum credenti; illi interdicitur, tanquam non necessaria iam credenti. Credebat enim Maria iam tunc resurrectionem, sed gloriam Iesu in equalitate Patris per admirabilem ascensionem mundo propalandam nondum credebat. Deducenda ergo erat de fide in fidem. Propter quod et ascensionis gloria iam ei predicitur, ut que fuerat patrate resurrections conscia, et future ascensionis fieret prescia. Non ergo requiritur a Maria corporalis tactus, quo tangat pedes Iesu, quos tamen alicuius mysterii causa tangere permissa est, cum mulieribus diceret iehsu: Auete , sed spiritualis ab ea tactus requiritur, quo tangat caput eius, incomprehensibilem scilicet diuinitatem, in qua  per omnia Patri est equalis. Liquet ex predictis, spiritualem tactum ad fidem pertinere: et hic est unus de quinque sensibus, quibus anima Deo copulata, Deum sentit. Quinque enim modis anima sentit Deum, et quinque sentitur a Deo. Ex quinque et quinque modis, quia ex decem cordis aptatur decachordum psalterium: Psalterium iucundum cum cithara , additur: Christus resurgens ex mortuis secum ea suscitat, dicens: Exsurge, psalterium et cithara , exsurgam diluculo . Tangendo sentit anima Deum, ut dictum est, manu fidei, tangendo sentit Deus animam manu multiformis gratie, tangit tanquam ad lacrymosam penitentiam, et tumorem, superbie  quasi montem humiliat. Hinc scriptum est: Tange montes et fumigabunt . In corde contrito et humiliato est uapor suauissimus Domino, et fumus oculis amarus lacrymam compunctionis extorquens tangit locum lepre ad emundationem. Tangit et demulcet caput per multimodam consolationem, tangit oculos ad illuminationem, tangit genas per ruboris suffusionem, tangit collum, ut sit sicut monilia; tangit ubera, ne sint sine lacte arentia; manum suam mittit per foramen, ut contremiscat uenter eius. Denique sponsus sponsam quasi maritali licentia totam tangit, miscet colloquia, iungit oscula, stringit amplexus. uerumtamen tactus eius castissimus est, et tangendo castificat; et quam tangit, totam integram, inuiolatam, intactamque  conseruat. Sponsus enim est, zelo zelans sponsam sibi fide sponsatam, sicut scriptum est: Sponsabo te mihi in sempiternum; et sponsabo te in iustitia et iudicio, et in misericordia, et in miserationibus; et sponsabo te mihi in fide .



De spirituali odoratu.

Per odoratum quoque anima sentit Deum, et sentitur a Deo. Odoratur autem suauitatem, per spem et exspectationem Dei. Hoc est enim spes ad promissionis completionem, quod flos ad fructum. In flore enim odor est spes et exspectatio fructus; per spem autem exspectamus promissiones Dei, que sicut unguenta fragrant, et suaue redolent: quorum odorem ad nostram consolationem attrahimus inter  pressuras uite presentis; quorum etiam odore trahimur ad perseuerandum infatigabiliter usque in finem, ne a proposito cepti itineris deficiendo retrahamur. Hinc sponsa ad sponsum dicit: Trahe me post se: in odorem unguentorum tuorum curremus . Odoratur etiam sponsa uirtutes sponsi, tanquam unguenta pretiosa. Odoratur autem per spem imitationis. Prouocata enim exemplo sponsi, spem habet uestigia eius aliquo modo sequi; nec presumit aliquo modo sequi per se, qu si a se, sed odorem notitie eius sentiens, adiuuari sperat, et dicit: Trahe me post te, in odorem unguentorum tuorum curremus. Quod si hostia uiua Deo placens offertur in odorem suauitatis; si thus deuotionis, uel incensum pure orationis, in thuribulo cordis carbonibus caritatis  incenditur, si fumus aromatum in conspectu Dei ascendit, tunc adoratur odorem suauissimum, deuotionem anime sancto desiderio in se estuantis sentiens, a qua et ipse sentitur.



De spirituali gustu.

Per dilectionem uero, quasi per gustum, sentit et sentitur. Christus enim dicit: Meus cibus est, ut faciam uoluntatem Patris mei . Et que sit uoluntas Patris, alio loco ostendens, ait: Hec est autem uoluntas eius qui misit me, Patris, ut omne quod dedit mihi, non perdam ex eo . Hinc apparet, quod amore salutis nostre pascitur et relicitur Deus: cuius amore pascitur et reficitur anima, gustans quam suauis est Deus.



De auditu spirituali.


Per auditum sentit Deus, et sentitur, quando audit et auditur. Auditur autem per obedientiam: quod si obediatur, orationes, et postulationes, et supplicationes, uota et desideria audit et exaudit. Dicit homo Deo: uerba mea auribus percipe, Domine . Et Deus ad nos dicit: Inclinate aurem uestram in uerba oris mei . Qui enim audientem audit, non audientem non exaudit. Hinc scriptum est: Qui obturat aurem suam, ne audiat legem, oratio eius erit exsecrabilis .



De uisu spirituali.

Per uisum sentit, et sentitur Deus. De iustis enim dicitur: Oculi Domini super iustos . Et iustus dicit: Oculi mei semper ad Dominum . Mali autem Deum non uident, in tenebris ambulantes: de quibus scriptum est: Non proposuerunt Deum ante conspectum suum . Oculi autem Domini in omni loco contemplantur bonos et malos. Sed pio blandoque aspectu super iustos respiciunt; ad malos autem dicit: Oculi mei super uos in malum, et non in bonum . Sicut superius demonstratum est, ex sensibus corporis, et ex sensibus anime, sibi inuicem concordantibus per obedientiam carnis spiritui subiecte, spiritualis cithara aptatur; ex quinque uero sensibus spiritualibus, quibus anima Deum sentit. Deoque consentit, et ex quinque modis, quibus spiritualiter Deus animam sentit, aptatur quasi ex decem cordis spirituale psalterium decachordum: in quo  Deus quinque superiores chordas tangens, anime psallit; anima uero quinque inferiores tangens, Deo psallit, Deum delectans, et delectata in Deo. Tangit Deus psalterium, cum gratiam inspirat: spiritus enim est, et ubi uult spirat, et uocem eius audit anima ; et ut chorda inferior superiori chorde respondeat, gratia preuenta gratiam refert, tangens tangentem, odorans odorantem, gustans gustantem, audiens et contemplans audientem et contemplantem. Deus autem preuenit et precinit, et ad concordes modulos quasi psaltes psalterium trahit, dicens: Sonet uox tua in auribus meis; quia uox tua dulcis . Deus enim operatur uelle et perficere ; et interius animam mouet,  ut credat, ut speret, ut diligat, ut obediat, ut quem diligit semper uideat, sentientem sentiens, hoc est uoluntati Dei semper consentiens. Non ergo frustra, non sine causa, Psalmista quinquies monet esse psallendum, cum dicit: Psallite Deo nostro, psallite; psallite regi nostro, psallite; quoniam rex omnis terre Deus, psallite sapienter . Aliqua causa subest, quare in fine adiungit, sapienter. Initium sapientie timor Domini ; sapienter autem psallit, qui in Domino exsultat, et tamen ruine periculum semper formidat. Beatus enim qui semper est pauidus . Hinc Propheta dicit: Letetur cor meum, ut timeat nomen tuum . Et iterum: Seruite Domino in timore, et exsultate ei cum tremore . Licet ergo anima  Deum sentiat per timorem, a predictis tamen quinque sensibus spiritualibus timor separandus non est: singulis enim adiunctus est, et totam spiritualem consonantiam temperat et seruat, ne per securitatis remissionem in discordie periculum relabatur. Ut ad suum principium sermo recurrat, uox Christi obedientiam profitentis, et obsequentiam Deo Patri deferentis, hec est: Paratum cor meum, Deus, paratum cor meum . Potest in hac congeminatione gemina obedientia demonstrari; altera secundum animam Deo subiectam, altera secundum carnem usque ad ignominiam crucis humiliatam. uox autem Christi de resurrectionis gloria exsultantis, hec est, que sequitur: Cantabo et psallam in gloria mea; exsurge psalterium et cithara . Habuit  Christus geminam gloriam, geminamque letitiam; alteram de gloria anime, que est psalterium, in quo psallit; alteram de gloria carnis, que est cithara, in qua cantat, Deo confitens in decachordo psalterio cum cantico in cithara. Nobis autem cum Christo resurgentibus hec prima uox secundum primam resurrectionem nostram et secundam aptari potest. uox est enim penitentis ad obedientiam redeuntis, et obedientiam promittentis: Paratum cor meum, Deus, paratum cor meum. Paratum ad bona facienda, paratum ad mala toleranda; paratum ad inchoandum, paratum ad perseuerandum; paratum ad obedientiam anime, tibi, Deus, seruiture; paratum ad obedientiam carnis spiritui subiiciende.  Obedienti autem, Deoque seruienti, pro gemina obedientia gemina infunditur letitia; altera de obedientia et pace carnis ad spiritum, et hec dicitur cithara; altera de pace et obedientia spiritus ad Deum, et hec dicitur psalterium. In his spiritualibus organis homo per penitentiam iustificatus a Deo, et de morte in uitam resuscitatus, cantat et psallit, sed in gloria. Cantabo, inquit, et psallam in gloria mea. Habet prima resurrectio gloriam suam, gloriam carnis, et gloriam anime. Consulamus Apostolum de utraque gloria. De presenti enim gloria carnis dicit: Mihi autem absit gloriari, nisi in cruce Domini nostri Iesu Christi . Iterum: Si gloriari oportet, que infirmitatis mee sunt, gloriabor . De gloria uero anime dicit: Gloria nostra  hec est, testimonium conscientie nostre . Iterum: Gloriamur in spe adoptionis filiorum Dei . Habebit autem secunda resurrectio gloriam suam, gloriam anime in uisione Dei, quando uidebit Deum in gloria sua, et gloriam carnis in incorruptione sua, cum corruptibile hoc induerit incorruptionem, et mortale hoc induerit immortalitatem , habebunt singuli sancti geminam stolam, et stolati et candidati tenentes psalterium et citharam, cantabunt et psallent in gloria sua sempiternas laudes Deo concinentes; et replebitur gaudio os eorum, et lingua eorum exsultatione, ad laudem et honorem Domini nostri Iesu Christi, qui est super omnia Deus benedictus in secula seculorum. Amen.



TRACTATUS QUINTUS, DE REQUIE QUAM SIBI ET NOBIS CHRISTUS QUAESIuIT ET PARAuIT.


In illud Eccle. XXIu: In omnibus requiem quesiui, et in hereditate Domini, etc.

 Sapientia Dei, in qua instaurata et restaurata sunt omnia, in Ecclesiastico introducitur loquens, et commemorans quedam opera uirtutis sue, miranda quidem et stupenda; et consequenter subiungit, dicens: In his omnibus requiem quesiui. Christus Dei uirtus est, et Dei sapientia. Deus autem quedam summa pax est, summaque quies, utpote idem, semperque immutabilis et inuariabilis; apud quem non est transmutatio , quia non mutatur ab eo quod fuit; nec uicissitudinis obumbratio , quia non mutabitur ab eo quod est. uicissitudo quippe mutabilis status est rei mutabilis, et in Deum omnino non cadit. Non enim uicissim uariis passionibus afficitur, nec alternis permutationibus obnoxius inuenitur; sed, sicut semper est, quod est,  sic semper est, ut semel est. Semper itaque stabilis et quietus est; nec necesse habet quietem sibi querere in se, qui non potest discordare a se. Iterum dicit: In omnibus requiem quesiui. Cui ergo requiem quesiuit? sibi, an nobis, an magis sibi et nobis? Ita plane est. In omnibus que ab initio operatus est propter  nos, requiem sibi quesiuit, in nobis, et in se nobis. In omnibus enim, que propter hominem creauit, condidit, uel fecit, hoc agebat, ut hominem glorificet in se, uel se glorificet in homine; et requiem multimodis quesitam in alterutro habeant, Deus per omnia homini placens, et homo in nullo displicens Deo. Si cursum temporis cogitemus ab initio, inuenitur Deus nunc operans, et non laborans; nunc laborans et non operans; nunc laborando operans, et operando laborans. In creatione mundi operatur Deus, et non laborat, dieque septima requiescit, non a labore, sed ab opere: in qua re homini exemplum proposuit, ante peccatum sine labore operandi, et postmodum quiescendi. Propter quod hominem in paradiso posuit, ut operaretur et custodiret illum.  Post peccatum uero in peruersis hominum moribus laborat Deus, et non operatur. Non enim iniquitatis auctor est, sed detestator. Hinc contra quorumdam malorum opera, quamuis etiam ad ipsius uenerationem pertinere uideantur, apud Isaiam dicit: Laboraui sustinens . Et alio loco apud eumdem  prophetam: Seruire me fecisti in peccatis tuis, et prebuisti mihi laborem in iniquitatibus tuis . In aduentu uero suo in mundum, operatur Deus et laborat. Operatur autem salutem in medio terre, et laborat usque ad mortem; per quam et ipsius laboribus, et nostris pariter finis imponitur. Est ergo labor sustinendi peccata nostra; est et labor patiendi propter peccata nostra. A labore sustinendi requiescit Deus, cum impletur in nobis, quod per prophetam precipitur: Quiescite agere peruerse . In conuersione enim nostra incipimus sub potenti manu Dei humiliari et quieti esse ad Dominum et ad sermones eius contremiscere. Unde et ipse requiescit in nobis, sicut ipse testatur, dicens: Super quem requiescit Spiritus meus, nisi  super humilem et quietum, et trementem sermones meos?  Et nos in ipso requiescimus, sicut ipse iterum dicit: Discite a me, quia mitis sum et humilis corde, et inuenietis requiem animabus uestris . A labore patiendi requiescit Deus, sicut ipse dicit: In pace in idipsum dormiam et requiescam . Et nos quoque a laboribus nostris post mortem requiescemus: Beati enim mortui, qui in Domino moriuntur. Amodo iam dicit Spiritus, ut requiescant a laboribus . In omnibus itaque requiem quesiui. Ac si diceret: In omnibus operibus meis requiem mihi quesiui; mihi quidem in omnibus, et in me omnibus, quantum in me est: uult enim Deus omnes homines saluos fieri, et ad  agnitionem ueritatis uenire ; at non in omnibus requiem inuenit, cum tamen omnibus dicat: uenite ad me, omnes qui laboratis, et onerati estis . In illis autem requiem inuenit, qui ad hereditatem Domini pertinere presciti sunt. Unde et subdit: Et in hereditate Domini morabor. Beata gens, cuius est Dominus Deus eius; populus, quem elegit in hereditatem sibi . Hec est hereditas, de qua scriptum est: Quoniam elegit Dominus Sion, elegit eam in habitationem sibi. Hec requies mea in seculum seculi . Hanc autem hereditatem dedit Pater, ipso postulante, cui dicit: Postula a me, et dabo tibi gentes hereditatem tuam, et possessionem tuam terminos terre . Filii autem postulatio fuit manuum eleuatio in cruce,  et oratio illa, de qua scriptum est: Dirigatur oratio mea, sicut incensum in conspectu tuo; eleuatio manuum mearum sacrificium uespertinum . Hanc ergo hereditatem acquisiuit sibi Filius in sanguine suo, Patre ita mandante ac precipiente. Propter quod nunc dicit: Tunc precepit et dixit mihi Creator omnium. Tunc, temporis est, et non eternitatis. Ac si diceret: Cum uenit plenitudo temporis, ut acquirerem, hereditatem in qua morarer, exspectatus et desideratus dixi: Ecce uenio . Tunc precepit, et dixit mihi Creator omnium. Precepit quasi seruo, quasi minori secundum humanitatem; dixit quasi Filio, quasi equali secundum diuinitatem. Quid autem preceperit, aut quid dixerit, non manifeste exprimitur, sed ex sequentibus  perpenditur, sicut et in alio loco dicitur: Manda Deus uirtuti tue , non exprimit quid a Deo Patre uirtuti sue, id est Christo, mandari uoluerit; sed intelligitur ex eo quod sequitur, ut confirmetur quod operatus est in nobis. Et in alio loco scriptum est: Ipse dixit, et facta sunt, ipse mandauit, et creata sunt . Quid dixerit, et quid mandauerit, ex adiunctis ostenditur: quod tamen manifeste non exprimitur. Sic et in hoc loco intelligimus, Deum Patrem Creatorem omnium Christo precepisse, et dixisse, ut secundum hominem crearetur. Unde et apud Isaiam dicitur: Et iustitia oriatur simul, ego Dominus creaui illum . Et Filius hoc loco Patrem Creatorem omnium commemorans, ad intimandam nobis precepti formam,  de ipso dicit: Qui creauit me requieuit in tabernaculo meo. Quasi diceret: Creator omnium mihi precipiendo, me creauit, et in me requieuit. De quo et dicit: Hic est Filius meus dilectus, in quo mihi bene complacui . Tabernaculum autem suum dicit assumptam humanitatem, in qua fortiter militauit, et erias potestates debellauit: in quo tabernaculo et Pater requieuit. Deus enim erat in Christo, mundum reconcilians sibi. Requieuit autem Pater in Filio, ut initium quesite quietis constitueret, et postmodum quesitam requiem per mysterium Incarnationis consummaret. Quomodo autem paranda sit requies Filio ab ipso Filio in hereditate sua, ostendit cum dicit: Et dixit mihi: In Iacob inhabita, et in Isrel hereditare, et in electis meis mitte radices.  Tria sibi a Patre dicta et iniuncta Filius ostendit. Ad que tria, si cui magis sic placet, potest referri, quod premissum est: Tunc precepit, et dixit mihi. Facta enim interpositione de Incarnatione sua, nunc tandem que preceperit, Pater, uel dixerit ei, subiungit. Et quamuis superius utrumque dixerit, precepit scilicet et dixit; propter interpositionem tamen repetit et dixit, ut exprimat, que sibi dicta sunt, uel precepta, ad parandam sibi requiem in hereditate sua.

Sunt itaque tria, fides, spes, caritas, quibus corda electorum preparantur, ut requiescat in eis Christus. Ad hec tria ordine pulcherrimo pertinent tria, que hic distinguuntur: Inhabita, hereditare,  mitte radices. Inhabita autem ad fidem pertinet, iuxta Apostolum dicentem: Det uobis secundum diuitias glorie sue uirtutem corroborari per spiritum eius in interiori homine, et habitare Christum per fidem in cordibus uestris . Hereditare autem ad spem pertinet. Repromissa enim hereditas nondum uidetur, nondum in re habetur, sed sola spe obtinetur. Christus autem hereditas iustorum est, et per spem interim hereditatur, ad quem Pater dicit: In Isrel hereditare, hoc est, esto tu hereditas Isrel. Et addit: In electis meis mitte radices, quod ad caritatem pertinet. Hinc Apostolus ait: In caritate radicati . His tribus uirtutibus parat sibi requiem Deus in hereditate sua, et in populo, quem elegit in hereditatem sibi . Pars autem Domini populus eius, Iacob funiculus hereditatis eius. Habe ergo fidem, et spem, et caritatem; et eris de domo Iacob, et de populo Isrel, et de numero electorum; et hereditabit in te Christus, et hereditabitur a te; et in te mitte radices, ut in eternum permaneat in te; et sicut in hereditate sua requiescat in te. In omnibus requiem quesiui, etc. Sapientia Dei que omnia in omnibus operatur, Christus est, qui et in nobis operatur, plerumque sine nobis, quandoque etiam quasi adiuuantibus nobis, quia Dei adiutores sumus. Ea autem nobiscum operatur in nobis, que nos per ipsum operamur in ipso, similiter et ea loquitur in nobis, que nos per ipsum loquimur in ipso. Opera itaque et uerba iustorum, opera et uerba  Christi sunt. Hinc Petrus ait: Si quis loquitur, quasi sermones Dei. Si quis ministrat, tanquam ex uirtute, quam administrat Deus . Quidquid cordi nostro recte suggeritur ad cogitandum, aut ori ad loquendum, hoc Dei est, et nostrum non est: aut si aliquomodo nostrum est, omnino a nobis non est. Nouit hoc ille, qui dixit: Fiduciam talem habemus per ipsum ad Deum; non quod sufficientes simus cogitare aliquid ex nobis, quasi ex nobis, sed sufficientia nostra ex Deo est . Hinc Psalmista dicit: In Deo laudabo sermones meos . Et iterum dicit: Non est sermo in lingua mea . Ac si diceret: In lingua mea non est, sed magis in Deo est, ut dignum proferam sermonem. Quidquid enim digne profertur, hoc ipse loquitur, qui dat ut  proferatur. An experimentum, ait Apostolus, queritis eius qui in me loquitur Christus?  Christus itaque loquitur in sanctis suis, Christus operatur in sanctis suis, sicut scriptum est: Domine, dabis pacem nobis: omnia enim opera nostra operatus es nobis . Et Apostolus dicit: Operatur in uobis uelle et perficere, pro bona uoluntate . uox itaque ista: In omnibus requiem quesiui, sic Christo conuenit operanti et loquenti in omnibus iustis, ut et omnibus iustis conueniat; sic omnibus iustis conuenit, ut nichilominus Christo conueniat.

Cum enim iustus requiem sibi querit, et Christus sibi requiem querit in iusto, hoc ipsum prestans ei, ut requiem sibi querat in ipso. Requies autem  res quedam est, ubicunque sit, multum optabilis et desiderabilis. Hec uotis omnium efflagitatur; omnium et bonorum et malorum desideriis et suspiriis expetitur: hec in omni homine labore queritur. Omnia siquidem omnium studia, omnia artificum ingenia, omnia laborantium exercitia, iuxta desiderium querentium ad requiem tendunt, et ad requiem se dirigunt; sed non semper secundum inquisitionis euentum ad requiem perueniunt. Qui agriculturam exercent, qui armatam militiam exercent, qui negotiationem exercent, denique qui uaria studiorum et laborum genera exercent, et in iis se exercent; in iis omnibus requiem cupiunt, requiem querunt, et ad aliquid quod delectet, et in quo delectabiliter requiescant, contendunt. Omnia hominum  negotia pariter et otia, omnes occupationes et uacationes huc se uertunt, huc respiciunt. Sepe diuturna quies uertitur in tedium, et post tedium quietis requies denuo desideratur in exercitio laboris; et in hunc modum requies queritur, et cum fugitur. Queritur autem et in labore, et per laborem, et post laborem, nec est finis laborandi, requiemue querendi iis, qui non ingrediuntur uiam inueniendi. Mali ergo in omnibus requiem querunt, sed requiem non inueniunt. Contritio enim et infelicitas in uiis eorum, et uiam pacis non cognouerunt . Iustus autem in omnibus requiem querit, et ut requiem inueniat, primum ubi sit requies, inuenit, et dicit: In omnibus requiem quesiui, etc. Ecce hic est requies, in hereditate scilicet Domini, ubi iustus requiescendo immorari disponit. Hereditas  Domini quenam est, nisi congregatio sanctorum, de qua scriptum est: Pars autem Domini populus eius, Iacob funiculus hereditatis eius . Cogitantis autem in hereditate Domini commorari, Deus Creator, et ideo miserator occurrit, quasi de uia erroris reuertenti, et fugitiuum seruum ad se reuersum suscipit, suoque Domino subiicit, et ut per obedientiam requiem inueniat, preceptum ei imponit. Propter quod dicit: Tunc precepit, et dixit mihi Creator omnium. Mox in sequentibus dicturus est, quid preceperit et dixerit. Nunc autem quedam interponit et dicit: Qui creauit me, requieuit in tabernaculo meo. Magna spes iusto inueniendi requiem, quam querit. Mox enim in ipso  initio conuersionis ad Deum, Deus ipso melioris uite proposito delectatus requiescit in corde conuertentis ad se, ut conuersum quiescere faciat in se. Non potest enim quis requiescere in Deo, nisi Deus requieuerit in ipso, et nisi Spiritus Domini requieuerit super ipsum. Propter quod dicit: Et qui creauit me, requieuit in tabernaculo meo, hoc est in me, quasi in tabernaculo. Iustus enim quasi mansio Dei est, iuxta uocem Filii dicentis: Pater meus diliget eum, et ad eum ueniemus, et mansionem apud eum faciemus . uel requieuit in tabernaculo meo, hoc est in corde meo. In tabernaculo siquidem cordis habitat iustus, ubi et Deus habitat. Mali autem, qui apud se non manent, exsulant a corde suo. Unde et ad cor reuocantur per  prophetam dicentem: Redite, preuaricatores, ad cor . Qui creauit me, requieuit in tabernaculo meo. Hec uox cum singulis iustis conueniat, beatissime matri Dei speciali modo congruere non dubitatur, que Deum sui omniumque Creatorem intra uiscera sua baiulans, hanc uocem singulari iure sibi uindicat, ut dicat: Qui creauit me, requieuit in tabernaculo meo. Homo enim natus est in ea, et ipse fundauit eam Altissimus . Iustus autem ad Deum conuersus, per gratiam habet Deum inhabitantem et requiescentem in se, ut mandata eius reuerenter suscipiens, eique obediens, per obedientiam mereatur in ipso requiescere. Per obedientiam enim preceptorum requies desiderata  preparatur, et post laborem, quem Deus finxit in precepto, merito obedientie obtinetur. Dicitur ergo ei, ut requiem inueniat: In Iacob inhabita, in populo scilicet, quem dilexi: Iacob enim dilexi, Esau autem odio habui . Ac si diceretur ei: Inter bonos sit conuersatio tua, et cum iustis sit habitatio tua. Inter malos enim non est requies, sicut de quibusdam scriptum est: Commisti sunt inter gentes, et didicerunt opera eorum, et seruierunt sculptilibus eorum, et factum est illis in scandalum .

Ergo malorum societas fugienda est, animo semper, sed non corpore semper: semper morum dissimilitudine, sed non semper corporali separatione. Sepe enim dum communiter habitant boni et mali, mali fiunt emendatiores, uel boni meliores et purgatiores.  Nascitur lilium inter spinas, et iustus inter malos sicut lilium germinat, et compungitur in spinis, et tribulationem patitur a malis, sicut Iacob ab Esau, innocens a nocente, iustus ab iniusto; ipse tamen, quantum in ipso est, cum omnibus pacem habet, ut dicere possit: Cum his qui oderunt pacem, eram pacificus . Lima pernecessaria in officina fabrorum, eradens rubiginem ferri ut elimatius splendeat; sic et malus socius in conuersatione communi, etsi sibi noceat, et aliis nocere intendat, quos persequitur elimat et purgat. Quid ergo? Iustus qui dicit: Habitaui cum habitantibus Cedar , an et hic Iacob inhabitat? Inhabitat quidem, et si non corpore, animo tamen. Ambulat enim simpliciter, sicut Iacob . Erat enim  Iacob uir simplex, et nichilominus prudens, adeoque prudens, ut supplantaret Esau, emens primogenita eius, et secundo supplantaret, ei benedictionem preripiens . Nec iniuste. Nam benedictio ei de iure debebatur, et Esau primogenita contempsit, abiit enim paruipendens, cum primogenita uendidisset; et cum prenascens ad hereditatem festinaret in initio, in fine benedictione caruit . Cupiens enim hereditare benedictionem, reprobatus est . Non enim inuenit locum penitentie, quanquam cum lacrymis inquisisset eam. Quisquis ergo in omnibus simpliciter agit, ne cuiquam noceat, et in omnibus prudenter, ne sibi noceatur, neue a quoquam supplantetur, neue suo  iure defraudetur, ipse est Iacob, qui ius fraterne societatis, quantum in se est, illesum seruat et illibatum. Pacifica ergo conuersatio in medio fratrum nobis commendatur; que bonis quidem inter malos minus est dulcis, sed sepe magis utilis. Bonis autem inter bonos et utilis est, et predulcis. Nihil enim in humana conuersatione melius dilectione mutua; nichil dulcius societate sancta. Amare et amari dulce est commercium, fons uite, delectamentum et beatitudinis premium. Quomodo enim non dulcis est habitatio bona et iucunda, ubi Deus habitat, ubi et requiescit? Deus enim in loco sancto suo: Deus qui inhabitare facit unius moris in domo . Unitas socialis uite figura est et significatio quedam illius superne societatis, ubi per  amoris communionem, que propria sunt singulorum inueniuntur communia omnium. Hic nempe meritum, illic premium; hic figura, illic ueritas, nec tamen figura hec sine ueritate; hic requies inchoatur, illic perficitur. Perfecta enim requies inueniri non potest in loco afflictionis huius, in loco peregrinationis huius. Extra hereditatem nostram non est nobis plena requies. Additur ergo: In Isrel hereditare. Iacob ipse est Isrel, et ipse est hereditas Domini; et Dominus est hereditas illius. Quicunque iustus supplantat Esau, malignum scilicet, qui odit fratrem suum, ut ad nichilum redigatur in conspectu eius malignus, ipse est Iacob. Qui uero contra Deum fortis est, uiriliter agens, et Deum sustinens; qui Deum semper uidet in timore suo, in desiderio  suo, in spe sua, in intentione sua, ipse est Isrel. Iacob autem, sicut Isrel, ipse est hereditas Domini. Nam de Isrel scriptum est: Opus manuum mearum hereditas mea Isrel . Et de Iacob: Elegit nobis hereditatem suam, speciem Iacob quem dilexit . Nobis, inquit, elegit; quia nobis prodest quod elegit, sed suam hereditatem elegit. Quam hereditatem, nisi speciem Iacob, quam dilexit? Hec est autem species Iacob, forma scilicet fidei et iustitie, quam exhibuit Iacob omnibus proponendam, et omnibus imitandam: qui habitare consensit in Aegypto ad tempus ubi nec mortuus remanere uoluit, sed transferri ad terram, quam in promissione acceperat : premonstrans hereditatem non esse querendam in  Aegypto, hoc est in mundo, nec in hac uita; sed cum dederit Deus dilectis suis somnum . Hereditas autem Isrel non alia est, nisi illa de qua Propheta dicit: Portio mea, Domine . Et iterum: Dominus pars hereditatis mee . Esau autem, et qui in ipso figurantur amatores mundi, propter edulium uilissime uoluptatis, et propter unam escam, semel scilicet, et cito finiendam, ius hereditarium contemnunt et perdunt. De qualibus scriptum est: Pro nichilo habuerunt terram desiderabilem . At Iacob edulium contempsit, et ius primitiuorum prudenter acquisiuit, unde et benedictionem hereditauit. Hec enim hereditas dilectione Dei acquiritur. Extra hanc hereditatem requies frustra queritur. Propterea  querenti eam dicitur: In Isrel hereditare, hoc est, stude, satage, ut herediteris in Isrel, non in Aegypto, non inter gentes que ignorant Deum, sed in populo Isrel. Sola ergo hereditas Isrel requiem querentibus est querenda, et perseueranter. Nam qui perseuerauerit usque in finem, hic saluus erit . Unde et additur: In electis meis mitte radices. Sicut cupiditas est radix omnium malorum, sic et caritas radix est omnium bonorum. De illa dicitur: uidi stultum firma radice, et maledixi pulchritudini eius statim . Stultus est, qui eternis temporalia preponit. Hic firmam habet radicem, sed secundum suam, sibique similium, reputationem Confidit enim in uirtute sua, et in multitudine  diuitiarum suarum gloriatur . Et: Beatum dixerunt populum, cui hec sunt . Statim, inquit, maledixi pulchritudini eius. Huic concordat Psalmista, dicens: Deus destruet te in finem, et euellet te de tabernaculo tuo, et radicem tuam de terra uiuentium . Ne ergo dilectio Dei per inconstantiam animi relabatur in cupiditatem seculi; et ne dilectio proximi aliquibus iniuriis exagitata recidere possit in odium uel contemptum proximi, dilectori Dei et proximi recte dicitur: In electis meis mitte radices: quibus uerbis monetur in utraque dilectione inconuulsis radicibus stare, et usque ad finem perseuerare, ut aliquando dicere ualeat: Et radicaui in populo honorificato. Populus enim iustorum tribus modis, et quasi tribus nominibus  significatur: In Iacob, in Isrel, in electis meis. Iacob enim est secundum simplicem prudentiam, in qua simpliciter ambulat, et omnia molimina supplantat, ne supplantatus ius suum perdat. Isrel uero est, cum tam fortis est, ut Deum sustineat; uel tam beatus, ut uideat. Electus autem est, quia cum nondum diligeret, prior est dilectus. Dilectus autem est, et electus ad requiem sibi preparatam, que in tempore suo ei dabitur, et triplici felicitate consummabitur, hoc est communione beatissime societatis, uisione ipsius diuine maiestatis, stabilitate interminabilis eternitatis. Hinc scriptum est: In terra sua duplicia possidebunt, letitia sempiterna erit eis . Prime felicitati congruit dilectio proximi, secunde dilectio Dei, tertie tenor perseuerandi,  id est usque in finem diligendi. Diligamus ergo proximum, uel in Deo, si bonus est; uel propter Deum, si malus est. Diligamus eum, ut sic inhabitemus in Iacob, id est ut permaneamus in communione iustorum, et longe semper efficiamur a communione malorum; ne unquam simus de illis, nec tunc etiam cum uiuimus inter illos, uel cum illis. Huius inhabitationis in Iacob lex est dilectio proximi, per quam seruatur inter iustos unitas fraternitatis, ut perueniatur ad communionem superne societatis. Diligamus Deum toto corde et tota anima, ut hereditemur in Isrel, ne aliam queeramus hereditatem, quam ipsius Dei uisionem, qui iurauit ad Abraham patrem nostrum, daturum  se nobis . Perseueremus autem in dilectione Dei et proximi usque in finem, ut requies nostra in regno Dei perpetuetur sine fine.



De triplici inquietudine.

Cogitemus hoc loco triplicem inquietudinem, que impedit optatam requiem: que nos crebra molestiarum experientia pene indesinenter de se cogitare compellit. Inquietamur enim a malitia temporis, hoc est, totius huius mutabilitatis: a malitia cordis, hoc est proprie cupiditatis; a malitia super malitiam, secunda super primam, et adhuc tertia super secundam. Sufficit diei malitia sua . Sufficere quidem posset malitia temporis, ut satis miseri essemus; sed aliena peruersitas, et propria iniquitas, supra modum nos aggrauant, ut satis superque  miseri simus. Quid dico, miseri? Imo miseris inferiores, et omnino miserrimi. Quo declinabo a miseria mea tam multa, tam magna? Quo me uertam, ut requiem inueniam? In omnibus enim requiem quesiui; sed ubique quesitam nusquam inueni. O requies, ubi es, et ubi te inueniam! Scio, quia non inueniam te, nisi tu uenias ad me. Domine Deus, tu solus es requies animarum, et non est pax nobis a tota miseria ista, nisi per te, et in te. Ego quidem, ut inuenirem requiem in te, ad hereditatem tuam ubi tu requiescis, me uerti, et dixi: In hereditate Domini morabor. Hoc dixi mentis proposito, cordis desiderio professionis uoto; da mihi nunc, ut dicere queam: Qui creauit me, requieuit in tabernaculo meo. Fac in me tabernaculum tuum, et requiesce in me,  ut requiescam in te. Hec est enim requies tua, operatio requiei nostre. Operare ergo in me, ut ante omnia et super omnia diligam te; ut nichil cupiam extra te, nichil nisi te, uel propter te: et erit mihi pax, et erit mihi requies in corde meo, a cupiditate mala, a malitia cordis mei, a curis tam multis, tam malis, tam acerbis, que cor meum deuorant, sicut aues morsu amarissimo. O quam beatum me dicerem, imo et corde sentirem, si solo tui desiderio accensus, estuans et suspirans cum Propheta dicere possem. Ecce, quid mihi est in celo, et a te quid uolui super terram?  Si hoc dicere possem, cur non statim gratulabundus adiungerem: Abite, abite, uanissime cure mee, et perturbationes  mee: uane enim conturbatur omnis homo? Abite sollicitudines mee, et date locum paci et requiei mee; quia Deus cordis mei, et pars mea Deus in eternum . Domine Deus, requies animarum, si dederis mihi requiem a cupiditate mala, que radix est omnium malorum, quid mihi nocere poterit peruersitas aliena, cum non dominetur iniquitas propria? Si dixerit Esau: Occidam fratrem meum; si persecutus fuerit Iacob, et relictis patre et matre et patria compulerit eum in baculo transire Iordanem istum, et a solo Deo panem ad manducandum, et uestimentum quo operiatur, petere et sperare, et procul a finibus suis tot annorum circulis exsulare et seruire, quid potest contra Iacob? quia tu adiutor fortis, o Deus Iacob. Conforta me,  Domine, in dilectione tua, et in dilectione proximi, quem propter te diligendum instituisti. Conforta, queso, ut propter te diligere ualeam etiam me odientes, etsi inimicus mihi fuerit etiam frater meus, ita ut eum ualde timeam, illum tamen nullatenus odio habeam, sed iratum muneribus placare satagam, et pro malis bona retribuam, ut de irato placatum habeam, et apud eum gratiam inueniam, et ad me diligendum obsequiis pertraham, et de inimico amicum faciam, nunquam uincendus a malo, sed uincens in bono malum. Si conualescat, Domine, tam fortis dilectio in me, per te omnis malitia hominis deinceps non inquietabit me. At malitia temporis quando cessabit? quandiu durabit? Dum obnoxii sumus tempori, et subiecti huic mutabilitati,  non erit pax nobis a malitia ista. Nam nec iustitia perfectorum liberare eos potest ab inquietatione temporis, donec per mortem absumatur totus defectus huius mortalitatis, At in uirtute caritatis tue, Domine, in iis qui a te perfecte iustificati sunt, pax est a malitia hominis, a malitia cordis, etiam nunc in presenti. Iustitia enim et pax osculate sunt . At malitia temporis nondum deficit; sed iustis sufficit. Quod autem amplius est, a malo est, et malorum est. Mali enim dum uana, dum superflua, dum noxia querunt, compedes aggrauant, et super malitiam diei et miserie communis infirmitatis, communisque necessitatis, addunt miseriam male uoluntatis, superflue et noxie sollicitudinis. Graue enim est, et onerosum, et miserum, ad consolationem  communis miserie necessaria querere, sed cumulata miseria est, in afflictione carnis et spiritus ad inutilia et noxia desudare. Hec miseria proprie uoluntatis et illos magis onerat, quos propria  uoluntas magis delectat; illa uero communis est necessitatis, et ideo bonis malisque communis: que uero tractu temporis huius perdurat usque in finem, ut in ea exerceamur in dilectione tua, Domine, perseuerantes usque in finem. Cum uero malitia temporis cum ipso tempore defecerit, perseuerantiam dilectionis coronabis perseuerantia eternitatis: et qui in tempore deficiunt usque ad tempus, tunc plene et immutabiliter requiescent in te, et ultra non deficient. Tu enim idem ipse es, et anni tui non deficient . Obsecro, Domine, in fine audi petitionem meam hanc paruulam, mihi ualde utilem, et tibi haud difficilem; audi, et non confundas faciem meam. Hoc est quod peto, ne ponas partem meam cum his, quibus in ira iurasti, dicens:  Si introibunt in requiem meam ; sed ut requiescam in die tribulationis, et ascendam ad populum accinctum nostrum . In die defunctionis mee dic anime mee: Requiescas in pace, Amen.



TRACTATUS SEXTUS


De uerbis Apostoli: uiuus est sermo Dei et efficax, et penetrabilior omni gladio ancipiti etc. 

 Quanta sit uirtus, et quanta sit sapientia in sermone Dei, ex his uerbis Apostoli demonstratur querentibus Christum, qui est uerbum, et uirtus, et sapientia Dei. Hoc uerbum in principio apud Patrem illi ceternum, tempore suo apostolis est reuelatum,  et per illos annuntiatum, et in fide credentium populorum humiliter receptum. Est ergo uerbum in Patre, uerbum in ore, uerbum in corde. uerbum in ore signum uerbi est, quod est in Patre; signum quoque uerbi, quod in hominis corde. uerbum in hominis corde, aut intellectus est uerbi, aut fides uerbi, aut amor uerbi, cum uerbum intelligitur, aut creditur, aut amatur. Cum tria hec conueniunt, in uno corde, ut uerbum Dei simul intelligatur, credatur et ametur Christus, qui est uerbum Patris, de quo et ipse Pater dicit: Eructauit cor meum uerbum bonum : habitat in illo per fidem, miraque dignatione Deus in corde Patris descendit usque ad cor hominis, ut nouo modo ibi concipiatur et formetur, sicut Apostolus ad Galatas  loquitur, dicens: Filioli mei, quos iterum parturio, donec formetur Christus in uobis . Cum Christus predicatur, uerbum Dei auditur, id est intelligitur, et sic creditur, quia fides ex auditu, et sic amatur. Non enim est amor uerbi, sine fide uerbi; nec fides uerbi, sine auditu uerbi. Nam qui amat, credit; et qui credit, audit uerba, Spiritu interius reuelante, qui spirat ubi uult, et sicut scriptum est: uocem eius audis , uel foris ab homine predicante, uel spiritu nichilominus interius loquente. Nisi enim fuerit, qui interius doceat, lingua loquentis in uanum laborat. Intellectus duobus modis attendi debet, aut circa initium fidei, aut  circa finem. Nam cum uerbum predicatur, non creditur nisi aliquomodo intelligatur. Hunc autem intellectum Spiritus inspirat, et auditus dicitur, de quo Apostolus: Fides ex auditu . Quod auditus pro intellectu accipiendus sit, idem Apostolus  ostendit, ubi dicit: Qui loquitur linguis, non hominibus loquitur sed Deo . Nemo enim audit, id est nemo intelligit. Nam qui lingua loquitur peregrina, non intelligentibus eam, quasi barbarus est illis; et non edificat non intelligentes. Ergo intellectus necessarius est in initio fidei, ut intelligatur, quid credendum annuntietur. Est alius intellectus circa fidei finem, id est, consummationem, de quo dicitur: Nisi credideritis, non intelligetis . Quod quamuis ad futuram cognitionem pertinere uideatur, potest tamen sane etiam intelligi de profectu fidei in eis qui exercitatos habent sensus ad fidei rationem plenius cognoscendam, parati semper ad satisfactionem omni poscenti rationem, de ea que est in nobis, fide et spe .  Hic sermo Dei, de quo nobis sermo est, uiuus est, cui Pater dedit uitam habere in semetipso, sicut ipse uitam habet in semetipso . Propter quod non solum uiuus est, sed etiam uita sicut ipse de se dicit: Ego sum uia, ueritas et uita . Qui cum sit uita, sic est uiuus, ut sit uiuificus. Nam, sicut Pater suscitat mortuos et uiuificat, sic et Filius quos uult uiuificat . uiuificus est, cum de sepulcro mortuum uocat, et dicit: Lazare, ueni foras . Cum predicatur hic sermo, uoce predicationis uoci sue, que foris auditur, dat uocem uirtutis, que interius percipitur, per quam mortui reuiuiscunt, et de laudibus istis suscitantur filii  Abrahe. uiuus est ergo hic sermo in corde Patris, uiuus in ore predicantis, uiuus in corde credentis et amantis. Sermo iste cum ita uiuus sit, haud dubium quin et efficax sit. Omnipotens enim sermo est. Cum diceret: Fiat lux , mox facta est lux. Cum diceret: Fiant luminaria , mox facta sunt luminaria. Nec mora, quin fiat, quidquid dixerit, ut fiat. uelociter enim currit sermo iste, et in uelocitate eius repente exstiterunt alta polorum, uasta terrarum, profunda fluctuum. Apud hoc enim uerbum non est impossibile omne uerbum. Efficax est in rerum creatione, efficax est in mundi gubernatione, efficax est in mundi redemptione. Quid enim efficacius, quid potentius? Quis loquetur potentias eius, auditas faciet omnes laudes eius?  Efficax est, cum operatur, efficax est, cum predicatur. Non enim reuertitur uacuum, sed in omnibus ad que mittitur, prosperatur . Efficax est, et penetrabilior omni gladio ancipiti , cum creditur et amatur. Quid enim impossibile est credenti, uel quid difficile est amanti? Cum loquitur hoc uerbum, uerba eius cor transfigunt, sicut sagitte potentis acute . sicut claui in altum transfixi intrant, et in tantum intrant, ut ad intima penetrent. Penetrabilior est enim hic sermo omni gladio ancipiti, utpote omni uirtute uel potestate ad incidendum ualidior, et omni acumine humani ingenii subtilior; et omnis humane sapientie, doctique sermonis subtilitate  acutior. Gladius enim anceps est uirtus potestatis, gladius quoque anceps est acumen rationis, uel subtilitas sermonis. De uirtute uero uel potestate si queratur, manifesta ratio occurrit.

Sunt enim due potestates, quibus hic mundus regitur, regia potestas, et sacerdotalis auctoritas. De quibus dictum est: Ecce gladii duo hic . Rex autem gladium portat. Quid plurimum hic gladius possit, Dominus ostendit dicens: Nolite timere eos qui occidunt corpus, animam autem non possunt occidere . Et iterum: Ne terreamini ab his, qui occidunt corpus, et post hoc non habent amplius quid faciant . Hic gladius anceps est, ex utraque parte incidens. Corpus enim incidit et occidit, animam autem ui doloris incidit, non tamen  occidit. Nam eam cum dolore a corpore diuidit, sed a uita, que in Deo abscondita est, non diuidit. Soluit coniunctionem corporis et anime, coniunctionem uero Dei et anime non soluit. Quis nos separabit, inquit Paulus, a caritate Christi? Tribulatio, an angustia, an fames, an nuditas, an periculum, an persecutio, an gladius?  Ac si diceret: Imo nec gladius. Multum potest hic gladius, sed non ad hoc. Penetrabilior ergo illo est, qui potest, sermo, nempe in potestate Ecclesie concessa, cor et animam perdere potest in gehenna ignis . Rectores enim Ecclesie in uirtute sermonis Dei gladium habent. Nonne scriptum est: Gladii ancipites in manibus eorum?  Nonne scriptum est:  Gladius in labiis eorum; quoniam quis audiuit?  Quod si de malis dictum est: Lingua eorum gladius acutus ; quanto magis lingua Petri gladius est, et gladius bis acutus? Preterea acies humani ingenii et humani sensus, sermonisque subtilitas, tanquam gladius anceps subtilissimi corporis per discretionem diuidit inter uerum et falsum, inter bonum et malum, honestum et inhonestum, ceteraque contraria, ingeniose et artificiose inquisitioni obnoxia.

Hinc omnis mundana philosophia, humanaque sapientia manauit; que modum sue possibilitatis ignorans, supra se ausa est attentare, ad que, in se relicta, nullatenus potuit pertingere. Nam se exercens circa arduas et profundas inquisitiones de  natura Dei, de origine mundi, de statu anime, de iustitie et beatitudinis qualitate, uiam ueritatis non inuenit, et ad sapientiam Dei in mysterio absconditam non ualuit peruenire. Propter quod sapientia Dei dicit: Perdam sapientiam sapientium, et prudentiam prudentium reprobabo . Et iterum: Comprehendam sapientes in astutia eorum . Et Propheta: Narrauerunt mihi iniqui fabulationes; sed non ut lex tua, Domine . Quecunque enim a sapientibus huius mundi subtilissima indagatione elaborata sunt, quantum a sermone Dei discordant, tantum a ueritate discrepant; et quasi fabulose narrationes nichil in se continent, nisi falsitatem aut uanitatem. At sermo Dei ueritas  est, et sicut gladius anceps, imo penetrabilior omni gladio ancipiti , tam subtilissima quam uerissima discretione omnia scrutatur, etiam profunda Dei. Siue ergo in uirtute, siue in sapientia, ancipitem gladium attendamus, constat, quia sermo Dei qui omnia potest, et omnia scrutatur, penetrabilior est; quippe qui Dei uirtus est, et Dei sapientia. Hic sermo cum omnia in omnibus mirabiliter operetur, in cordibus sanctorum per effectum gratie sue, hoc est per timorem et amorem, ceterasque uirtutes sanctas, quasi per quedam intima uerba mirabilius operatur, et ostendit potentiam et sapientiam suam, omnia intima penetrans, et pertingens usque ad diuisionem anime et spiritus.

 Quod ut euidentius eluceat, aduertendum est, quod anima et spiritus tribus modis dicuntur, secundum naturam scilicet, et secundum culpam, et secundum gratiam. Secundum naturam dicuntur, ubi intelligi debent secundum id quod naturaliter sunt, uel secundum id quod naturaliter uel ex origine sue creationis habent. Cum dicitur: Primus homo Adam factus est in animam uiuentem . uel cum dicitur : Anima rationalis et caro unus est homo, hic accipitur anima secundum naturam. Cum dicitur: Quis scit hominum, que sunt hominis, nisi spiritus hominis, qui in illo est?  hic intelligitur spiritus secundum naturam essentie sue. Cum dicitur:  Qui odit animam suam in hoc mundo, in uitam eternam custodit eam , hic intelligitur anima non solum secundum naturam, sed etiam secundum culpam. Cum dicitur: Recordatus est, quia caro sunt, spiritus uadens et non rediens , hic intelligitur spiritus secundum culpam. Cum dicitur: Qui diligit iniquitatem, odit animam suam , non secundum odium culpe intelligendum est, sed nature, uel gratie. Cum uero dicitur: Dominus custodit te ab omni malo; custodiat animam tuam Dominus , hic intelligitur anima secundum naturam et gratiam. Cum dicitur: Si spiritu facta carnis mortificaueritis, uiuetis , hic intelligitur secundum gratiam. Et cum idem sit in natura essentie sue anima et  spiritus, tamen nonnunquam tanquam diuersa sint, sic distinguuntur, ut apud Apostolum dicentem: Ipse autem Deus sanctificet uos per omnia; ut integer spiritus uester et anima et corpus, sine querela in aduentu Domini nostri iehsu Christi seruetur . Et in presenti loco: Pertingens usque ad diuisionem anime et spiritus . Hic autem quia coniunguntur anima et spiritus tanquam diuisa, distinctionem aliquam desiderare uidetur ipsa coniunctio. Et, quantum mihi uidetur, spiritus ad digniorem partem et meliorem pertinet, secundum uitam scilicet, qua Deo uiuitur. Anima quidem, quia et ipsa spiritus est, cum bene uiuit, Deo uiuit, iuxta Prophetam dicentem: Anima mea illi uiuet  , et hec est uita gratie. Cum male uiuit, sibi uiuit, quia proprie uoluntati explende inseruit: et hec est uita culpe. Est adhuc et uita nature, quam anima prestat corpori secundum officia membrorum, prebens ei motum et sensum. uita secundum naturam communis est bonis et malis; uita secundum culpam familiaris est tantum malis; uita secundum gratiam, qua Deo adheretur, non conuenit nisi bonis. Secundum hanc autem uitam, qua Deo adheretur, spiritus hoc loco non incongrue accipitur, cum scriptum sit: Qui adheret Deo, unus spiritus est . Anima in presenti loco non inconuenienter accipitur, aut pro uita temporali, secundum quam naturaliter uiuitur, tam a bonis quam a malis: aut pro uita culpabili  et indisciplinata, secundum quam male uiuitur, sed a solis malis. Ergo duo genera martyrii hoc loco nobis insinuantur; ubi sermo Dei uiuus et efficax, et penetrabilior omni gladio ancipiti, pertingere dicitur usque ad diuisionem anime et spiritus. Mactatur enim pro Christo nunc ipsa caro, nunc uoluntas carnis concupiscentis aduersus spiritum. Cum caro mactatur, et gladio persecutoris occiditur, nonne uiuus sermo Dei per timorem Dei et amorem pertingit usque ad diuisionem anime et spiritus? Nonne Christus dicit: Animam meam pono pro ouibus meis . Nonne et dicit: In manus tuas commendo spiritum meum?  Nonne et protomartyr Stephanus, cum animam suam pro amicis poneret, dicebat: Domine Iesu, suscipe spiritum  meum?  Nonne et Paulus dicit: uincula et tribulationes me manent; sed nichil horum uereor, nec fagio animam meam pretiosiorem quam me?  Me dixit, propter spiritum, qui Deo adherebat; animam propter uitam temporalem, quam pro Deo contemnebat. Hec est anima, de qua dicitur: Ne solliciti sitis anime uestre, quid manducetis . Et iterum: Nonne anima est, plusquam esca?  Ergo cum gladius persecutoris corpora martyrum laniat, et membratim diuidit et separat, gladius spiritus, quod est uerbum Dei, inter animam et spiritum interius diuidit; quia timor Dei siue amor interius fortiter inualescit, et pro confessione ueritatis, aut defensione iustitie, usque ad contemptum anime immobiliter persistit.

 Similis causa est, etsi non equalis gloria in spirituali certamine, cum carni aduersus spiritum concupiscenti resistitur, et proprie uoluntati renuntiatur. Animam nempe suam pro Deo ponit, quisquis superbiam proprie uoluntatis deponit. Hec est anima, de qua scriptum est: Qui non odit animam suam, non potest meus esse discipulus . uides, quomodo sermo Dei penetrabilior omni gladio ancipiti pertingat usque ad diuisionem anime et spiritus? Sunt autem quedam uoluntates tenuiter et superficietenus anime adherentes, que altius radices non egerunt, que de facili et sine dolore, sicut per nouaculam superductam pili carnis,  abradi possunt. Et tamen cum huiusmodi uoluntati propter Deum renuntiatur, nonnulla merces pro hoc a Deo recompensatur; quia capillus capitis non peribit. Alie autem altius infiguntur, et firmius inherent, et sine cruento dolore aut precidi omnino non possunt, aux uix possunt. Proinde sicut gladius iste uisibilis, manuque tractabilis, cum incidit, et coniuncta diuidit, uulnus doloris et dolorem uulneris facit; sic gladius spiritus hinc per amorem, hinc per timorem, quasi utraque parte incidens, que communiter amantur, quasi coniuncta diuidit, cum uim facit, ut contemnatur, quod amatur; ne perdatur, quod plus amatur. Amat quis Deum, amat et carnem suam, quam nemo unquam odio habuit . Hec a iusto communiter  amantur, sed non pariter: nam plus Deus, et caro minus amatur. Propterea instante persecutore uita carnis contemnitur, ne uita, que in Christo abscondita est, perdatur. uerumtamen cum cura corporis seruandi propter amorem Dei uel timorem abiicitur, quasi membrum firmiter adherens cum graui dolore abscinditur. Sic cum propria uoluntas, que per appetitum, etsi non per consensum, cum Deo communiter diligitur, propter Deum amputatur, spiritus quasi coniuncta diuidit, et cum ui doloris uulnus infligit.



De diuisione anime seorsum.

Prescripto modo pertingit iste gladius usque ad diuisionem anime et spiritus, diuidens ab inuicem animam et spiritum, uitam naturalem uel uitam  carnalem, et uitam spiritualem. Pertingit et iste gladius usque ad diuisionem anime seorsum, et usque ad diuisionem spiritus similiter seorsum: sed de diuisione anime plus occurrit dicendum. Anima simplex quedam natura est, et indiuisibilis secundum essentiam, unicuique corpori in unitate persone unita, sola soli, una uni, ideoque recte dicitur unica unici. uerumtamen hec anima, cum secundum Deum diligit, quem propter Deum diligendum cognoscit; per affectum caritatis illi se unit, quem in caritate subiungit; et per affectiones amoris in se diuisa, non solum in corpore, cui personaliter unita est, uiuit: sed quodam modo uitam et sensum extra se diuidit, ad illos, quibus se per amorem iungit. Propterea, non solum propria bona  uel mala sentit; sed ad sentienda que aliena sunt, congratulando uel compatiendo se impertit. Propterea gladius spiritus non solum per dolorem proprie passionis, sed et per compassionem alieni doloris incidit. Et fieri potest, ut acerbior sit quam patientis, dolor compatientis. Sepe enim in languore filii plus cruciatur mater condolens, quam filius dolens. Facit hoc amor, qui alienum dolorem in se transfert; et sese cum augmento doloris, ut plus condoleat, quam alter doleat, qui nonnunquam desiderat solus dolere, ne alter doleat. In passione autem condolendi, anima condolentis quodam modo diuiditur a se, et in se. Nam, cum patitur, qui amatur, ut dolorem eius sibi faciat communem,  se illi indulget, et se transfundit extra se; et per obsequium compassionis se illi unit, ut uicem eius doleat; et quodam modo prestat, ut eius sit, cui se per affectum condolendi infudit, tanquam uiuens apud illum, cuius sentit cruciatum. Unde senex Simeon, cum prophetasset de Christo, et dixisset: Ecce hic positus est in ruinam et resurrectionem multorum in Isrel, et in signum, cui contradicetur : mox ad B. uirginem loquens, subintulit, dicens: Et tuam ipsius animam gladius pertransibit . Hoc est, sic tuam animam, quasi sit ipsius, pertransibit gladius. Potest etiam sic intelligi: Tuam ipsius animam, hoc est, tuam propriam animam pertransibit gladius. Iuxta quem modum loquendi, sicut quidam sancti doctores  utuntur, Apostolus ait: Cum metu et tremore uestram ipsorum salutem operamini , id est propriam salutem. Mater quippe Dei, que plus omnibus dilexit, sicut et plus omnibus dilecta, ita morienti filio compassa est, quasi uere passa. Nam secundum magnitudinem amoris eius, ita et dolor eius. Nam, cum filium diligeret plusquam se, uulnera que ipse accepit in corpore, intimo sensu doloris pertulit ipsa in mente: cui et ipsa passio Christi pro martyrio fuit. Nam caro Christi quodam modo caro eius fuit, hoc est caro de carne eius, quam a Christo susceptam de se plus amauit in Christo, quam suam in se. Que quanto plus amauit, tanto et plus doluit; plus passa in mente quam martyr in corpore. Proinde gloriosi martyrii  singulari priuilegio prefulget. Ceteri nempe martyres martyrio proprie mortis consummati sunt. At hec carnem de carne sua pro salute mundi passuram ministrauit, et in passione Christi, et de passione, ita animam eius uis doloris obtinuit, ut quasi in Christo martyrio consummata, summam post Christum martyrii gloriam meruisse credatur.



Item de diuisione spiritus et anime Marie.

Est et aliud considerandum hoc loco, tanquam pertinens ad diuisionem anime et spiritus. Mater quippe Dei cum ex morte unigeniti filii sui salutem mundi prouenturam esse cognosceret, mortem eius et uoluit et doluit. uoluit quidem, propter suam pariterque nostram salutem; doluit tamen, quia mater  erat, mater infirmitatis Christi, et ipsa infirma. Inter tristitiam ergo anime et gaudium spiritus, qui exsultauit in Deo salutari suo, gladius spiritus diuisit: ille scilicet gladius, qui diuisit inter patrem et filium, inter fratrem et fratrem, inter sponsum et sponsam, inter amicum et amicum, inter animam et spiritum, inter animam et animam, inter spiritum et spiritum, inter amorem et amorem, inter odium et odium, inter amorem et odium, inter pacem et pacem, inter bellum et bellum, inter pacem et bellum. Non ueni, inquit Dominus, mittere pacem sed gladium . Quis potest cognoscere omnes diuisiones anime et spiritus, quas amantes caritate uulnerati in se non possunt non  sentire, et pre multitudine non ualent dinumerare? Multiplex quippe est diuisio anime et spiritus, et sicut multipliciter sermo Dei cor tangit, ita multipliciter ad diuisionem anime et spiritus pertingit.



De diuisione spiritus seorsum.

Licet ex iis que dicta sunt de diuisione anime seorsum, perpendi possit, que sit diuisio spiritus seorsum; de ipsa tamen diuisione spiritus, ut occasio detur sapienti, et sapientior fiat, aliquid perstringere libet. Spiritus est Deus; et qui adheret Deo, unus spiritus est . Spiritus uero hominis, cum totum quod in se diuisum est et sparsum colligere et adunare non possit, nisi uni et simplici Deo se iungat, ad Deum tamen se diuidit,  cum se diuersis modis coniungit, et in coniungendo diuersis modis querit, ut arctius iungat, et iungatur. Et ad hec quis idoneus? Omnes excessus pauoris, admirationis, stuporis, meditationis et contemplationis quis dinumerat? Stimulos compunctionum, gaudia deuotionum, modulos iubilationum, tractus suspiriorum, singultus gemituum, estus desideriorum, intentiones orationum, quis dinumerat? Qui dies seculi et pluuie guttas dinumerat, solus ille est. Hec comprehendere potest, et dinumerare. Mens enim que in dilectione Dei figitur, innumerabilibus amoris passionibus subiicitur, et innumerabilibus modis afficitur; et dum uicissitudines affectionum mirabiliter alternat, constanter tamen et immobiliter amat; et dum se multiformiter uariat,  ad Deum se diuidit, sed se a Deo non diuidit; nec eum a se separat, quem in tanta uarietate amare perseuerat. Ergo gladius spiritus usque ad diuisionem spiritus pertingit. Hic uero gladius ita ueterem hominem persequitur, ut parum sit eum occidere, nisi et, quem occiderit, in frusta concidat, et omnino eum comminuat, et usque ad diuisionem compagum et medullarum pertingat, donec omnino destruatur corpus peccati. Sic et gladius Samuelis Agag pinguissimum non solum occidit, sed et in frusta concidit . Attendamus ergo diligentius, quomodo hic gladius compages diuidat; deinde quomodo ad diuisionem medullarum perueniat.

uita peccatoris, siue per singula peccata, quasi  membratim consideretur, siue tota simul ante oculos cordis adducatur; et compages inuenitur habere et medullas. Tota quippe uita mala sic ex multis peccatis, sicut unum corpus ex multis connectitur membris. Compages autem membrorum, iuncture sunt partium. Peccatum uero peccato coniungitur, aut per motum proprie uoluntatis, aut per iudicium diuine seueritatis. Nam qui peccat, et in peccato permanere male uiuendo cogitat, quedam peccata committit, per alia quedam; propter alia quedam ad preparationem sequentium, quedam ad occultationem, uel excusationem, uel defensionem precedentium; quedam per moram habite secum deliberationis, quedam secundum impetum subite uoluntatis, quasi ex occasione presentis tentationis,  et incidenti casu obuie opportunitatis. Connexiones autem peccatorum, tum ex premeditatis, tum ex subitis causis, quasi compages sunt membrorum, ex quibus uita peccatoris, sicut unum corpus, in augmentum sui crescit et proficit, donec compleatur iniquitas. Meritis quippe peccatorum exigentibus, et diuinorum iudiciorum equitate dictante, peccator dum penitentiam contemnit, et diuine uoluntati renititur, interdum sue uoluntati dimittitur, et de peccato in peccatum cadere permittitur, cum sequentium delictorum causa sit neglecta penitentia precedentium. Et ita fit, dum iniquitas iniquitati apponitur, peccator a iustitia simul et a regno excluditur. Hinc scriptum est: Appone iniquitatem  super iniquitatem eorum, et non intrent in iustitiam tuam. Deleantur de libro uiuentium, et cum iustis non scribantur . Hic finis eorum, qui diuitiis bonitatis Dei abutuntur; et dum peccatis peccata cumulant, iram Dei sibi thesaurizant, donec reueletur ira Dei de celo super omnem iniustitiam eorum. Non est ergo negligenda penitentia, per quam uiuus sermo Dei et efficax in timore horrendi tremendique iudicii, iuncturas ueteris uite, et prisce conuersationis connexiones, quasi compages unius corporis, dissoluit, et ad diuisionem compagum intantum pertingit, ut omnia peccatorum uincula disrumpat, ne peccatum peccato aliquo nexu cohereat. Hinc propheta ait: Dissolue colligationes impietatis, tolle fasciculos deprimentes  . Ergo sermo Dei compages diuidit, cum per cordis contritionem totum quod in nostris prauis moribus male connexum est, particulatim discerpit, et tanquam uitulum Libani comminuit , cum omnia, que pertinaciter coherent, a se inuicem abstrahit; cum omnia membra ueteris hominis a suis iuncturis auellit, et solutis compagibus nullum membrorum non separatum relinquit. Membra autem ea sunt, que Apostolus commemorat, dicens: Mortificate membra uestra, que sunt super terram, fornicationem, immunditiam, libidinem, concupiscentiam malam, auaritiam . Unum autem peccatum cum membrum sit de corpore peccati, siue de corpore ueteris hominis; ipsum tamen per se corpus dici potest;  quia suis partibus sic perficitur, sicut suis iuncturis unum corpus absoluitur. Peccatum corpus dici, ex eo ostenditur, quod Dominus ait: Si oculus tuus nequam fuerit, etiam corpus tuum totum nequam erit . Quod ad totam uitam peccatoris non immerito transfertur: que tota tenebrosa intelligitur, cum ab eo, qui propter se uiuit, uiuendi intentio ad se refertur. Nihilominus et ad unum aliquod peccatum hoc ipsum pertinere recte creditur; quia, cum intentio operis uitio erroris aut iniquitatis deprauatur, etiam hoc ipsum quod recte fieri uidetur, inter opera tenebrarum deputatur.

Hoc autem corpus diuisione compagum tunc soluitur, cum tota peccati continentia fidelis conscientie testimonio discutitur; cum peccati qualitas et  quantitas et modus et causa, totaque eius circumstantia sicut coram Deo arguitur, cum totum cor ex omni eo quod pudet, et quod terret, intra se concutitur; et in spe uenie ad diligendum Deum totum accenditur et minutatim contritum in holocaustum totum Deo affertur, sicut sacrificium quod in frusta conciditur. Ergo gladius spiritus usque ad diuisionem compagum pertingit. Pertingit etiam usque ad diuisionem medullarum . Ossa medullis irrigantur. In toto autem corpore nichil interius medullis inuenitur. Propterea quod intimum est in cogitationibus et affectionibus, et in operibus nostris, hoc est medulla corporis. Quid est autem magis intimum in desiderio nostro, quam quod  precipue desideratur? Quid magis intimum in spe nostra, quam quod speratur? Quid magis intimum in amore nostro, quam quod precipue amatur? Quid magis intimum in omnibus cogitationibus et affectionibus cordis, quam quod pre ceteris cogitatur et affectatur? Querenti autem quid sit, quod intimum est, non aliud occurrit, ut de peccatis loquar, quam delectatio peccati. A peccantibus autem in ipso peccatorum initio, uel processu, uel fine, nichil magis desideratur, nichil magis appetitur, quam delectatio, que peccando sentitur, uel sentiendo speratur. Sepe enim peccare libet preter delectationem, sed nunquam nisi mediate uel immediate propter delectationem. Sepe libet peccare, cum adest delectatio; sed nunquam libet peccare nisi  ut adsit delectatio. Quid igitur magis intimum est in peccatis, uel que magis peccati medulla dicenda quam delectatio, que in omni peccato maxime queritur, etiam ubi non inuenitur? Ut de peccato ad iustitiam conuertamus sermonem, que magis dicenda est medulla iustitie, quam ipsius iustitie intima pinguendo, id est intima delectatio?



De triplici pinguedine bonorum.

Si cogitemus corpora animalium, et que in eis pinguia sunt, apparebit quedam pinguendo exterior ipsi carni adherens, deinde alia pinguendo interior, et uitalibus adherens, que adeps dici solet. Deinde alia pinguendo ossa replens, que tota est pinguendo, et hec est medulla. Anima quoque iusti in ipsis iustitie primordiis quamdam in se pinguedinem  habet, inquantum legi Dei condelectatur, sed quasi carni adherentem, quia prisca carnis consuetudine pregrauata, ad perfectionem iustitie nondum libere aspirat. Cum uero ascensis quibusdam iustitie gradibus, profectum suum iam prouecta sentire incipit, interiori pinguedine, que uitalibus adhereat, repleri desiderat, sicut ostendit, qui dicit: Sicut adipe et pinguedine repleatur anima mea . Desiderat nimirum adipe repleri, et sic interius plenissime impinguari, ut holocaustum eius pingue fiat, donec perfectione iustitie consummata, et eius amore plenissime delectata, tandem quasi medullitus impinguata dicere possit: Holocausta medullata offeram tibi , etc. Sunt iusti, qui hoc  mundo sic utuntur, ut in rebus illicitis et inconcessis malint carere quam habere; in rebus uero licitis malint habere, quam carere, ut quibuscunque concessis secundum indulgentiam utantur, uxores habentes et possessiones, ceteraque humane infirmitati concessa, quibus citra salutis periculum uti licet, si uti libet. Sunt alii, qui perfectionis studio omnibus rebus etiam concessis renuntiant, quantum humana patitur infirmitas; qui iuxta consilium Apostoli alimenta habentes, et quibus tegantur, his contenti sunt ; qui in bonis spiritualibus tanto sunt pinguiores, quanto in bonis seculi propter Deum inueniuntur tenuiores. Iustitia ergo pinguedinem habet exterius, et interius adipem uel medullam; tanto autem interius, quanto profundius,  quantoque perfectius. Potest enim iuxta alterius considerationis rationem delectatio iustitie medulla dici, non solum in iustitia perfectorum, uerum etiam in iustitia incipientium et proficientium. Nulla enim iustitia tam mediocris est, uel tam exigua, que non habeat aliquantulam fortitudinem pro mensura sue mediocritatis sibi adiunctam, et in fortitudine delectationem, sicut in osse medullam.



De triplici pinguedine malorum.

Iniquitas quoque suam habet pinguedinem, et adipem, et medullam: in iis, qui amore pariter et abundantia rerum temporalium incrassantur, et in superbiam elati recalcitrant, Deo minus obedientes, et crescente iniquitate, intemperato usu ipsarum, quibus superabundant, et delicata consuetudine  magis incrassantur. Deinde etiam maiori superbia per usum uitiorum ipso iniquitatis amore impinguantur; tandem superba sui estimatione usque ad manifestum Dei contemptum quasi plenissima presumptionis pinguedine dilatantur, et intumescunt, ut derelinquant Deum factorem suum, et recedant a Deo salutari suo, sicut scriptum est: Incrassatus est dilectus, et recalcitrauit, incrassatus, impinguatus, dilatatus . Et iterum: Adipem suum concluserunt: os eorum locutum est superbiam . Et rursum: Prodiit quasi ex adipe iniquitas eorum; transierunt in affectum cordis. Cogitauerunt, et locuti sunt nequitiam; iniquitatem in excelsum locuti sunt . Sic iniquitas quasi a superficie cordis incipiens, paulatim  et blande intrat ad interiora eius, donec medulla iniquitatis fiat sicut oleum in ossibus eius. Est enim in anima, quod malum appetit, est et in ea, quod consentit, ut fiat id quod appetitur; est in ea, quod membra corporis mouet sicut arma iniquitatis ad iniquitatem, ad perficiendum opus iuxta desiderium appetentis et consentientis. Est in eadem anima, quod delectatur ipso opere quod appetitur, et cui consentitur, et in quod ipsa se mouet, adeo ut et corpus suum moueat in obsequium ministerii, ut expleatur quo delectetur. Nam hec omnia ad delectationem. Est preterea in ipsa anima, quod his omnibus presideat, et cui placeant, primum appetitus, deinde consensus, deinde motus in opus, ad  ultimum in opere delectatio. Cum autem hec quatuor, appetitus scilicet et consensus, motus in opus, et ex motu opus, simul placent, causam cur placeant, et finem, habent delectationem, que in opere queritur et expetitur. Quinque itaque res sunt, appetitus, consensus, motus in opus, et ex motu opus, et operis delectatio. Sed quatuor ex his in anima inueniuntur, appetitus scilicet et consensus, et motus in opus, et operis delectatio. Ipsum autem opus non in anima est, sed ui et uoluntate anime uoluntarie mouentis corpus per ministerium corporis exterius agitur propter delectationem, que in ipso opere queritur, uel ex ipso. Ex ipso autem dico, propter opus quodcunque, quod forte non delectat, quod tamen agitur propter aliud quod delectet. Cum  autem tria hec, appetitus scilicet, et consensus, et motus in opus, simul placeant propter opus, aut propter delectationem operis; aduerti potest, delectationem non soli operi adiunctam esse, sed tribus premissis, que placent propter ipsam operis delectationem. Appetitus ergo suam habet delectationem, cum placet ipsam appetere.



Quod appetitus mali non sit in hominis potestate.

Sepe appetunt isti, quod omnino nolunt, et a quo omnino dissentiunt; et appetitum mali omnino sentiunt, sed non consentiunt. Et quem retinere datur ne procedat, non ualent compescere ne surgat, nec imperare ut quiescat. Appetitus enim mali in hominis potestate non est, ita scilicet, ut ad arbitrium eius quiescens non surgat, uel surgens  quiescat, uel etiam aliquatenus non crescat. Propterea iustus, etsi libertus Domini sit, et de iugo peccati ereptus; in hac tamen parte nondum liber est, quia a concupiscentia carnis que per appetitum mali mouetur, nondum plene liberatus est. Quatenus autem liber est, quatenus concupiscentiam malam habet in sua potestate, quam per gratiam Dei, a quo gratis iustificatus est, ne usque ad consensum operis perueniat, retinere ualet; hec siquidem gratia iustificato datur. Iustificatus tamen, quamuis in hac libertate gratia Dei assistente constitutus, tentatus a concupiscentia potest non consentire; sed concupiscentiam antequam moueatur per illicitum appetitum, non potest retinere, ut predictum est, ne surgat; nec in sua potestate habet, ne aliquatenus  crescat, uel ut statim conquiescat. Nondum enim gratia tante potestatis homini datur, quamuis iustificato. Potest autem qui iustus est, longo usu et exercitatione discipline gratiam obtinere, ut hec concupiscentia rarius surgat, et minus crescat, et citius conquiescat. Peccator uero, qui per consensum peccati seruus est peccati, tanto magis et arctius uinculis huius seruitutis astringitur, quanto magis desiderat concupiscentiam in se moueri, etiam cum non mouetur.

Nonnulli enim in profundum iniquitatis demersi exquisitis modis prouocant, et irritamenta peccati procurant, ut sue uoluntati satisfaciant, qua desiderant consuete turpitudinis effectum, et tunc cum nullum habent affectum; qui peccatum in tantum  amant, ut peccare uelint, cum peccare non possint. Adeo placet eis ipsa concupiscentia mala, et motus eius, appetitus scilicet malus, uel affectus, ut iis nolint carere, sed hec desiderant magis ac magis in se crescere, que est iniquitas profunda. Concupiscentia autem causa est, et initium sequentis peccati, sicut delectatio finis est, ad quem tendit appetitus et consensus peccati. Concupiscentia autem odibilis est, ut mors, quia per delectationem peccati perducit ad mortem, sicut scriptum est: Concupiscentia cum conceperit, parit peccatum; peccatum uero cum consummatum fuerit, generat mortem . Iustus ergo iuste odit concupiscentiam, ut mortem, iuste eam totis uiribus, totaque militia spiritualis  discipline propugnat, ut uel possit debilitare, quam non ualet penitus exstirpare. Quanto autem iustus hanc concupiscentiam magis odit, tanto et iustitiam magis diligit. Quanto concupiscentia carnis, que concupiscit aduersus spiritum magis decrescit, tanto concupiscentia spiritus qui concupiscit aduersus carnem, magis crescit. Sicut iniustitia a concupiscentia carnis incipit, sic et iustitia a concupiscentia spiritus initium sumit. Propterea concupiscentiam carnis odisse, et concupiscentiam spiritus diligere, quedam iustitia est, sine qua nec qui incipit, iustus esse potest, nec qui proficit, nec qui ad perfectum peruenit. Tanto autem magis proficit, et magis perfectioni accedit, quanto magis illam odit, et hanc diligit.



Quod delectationem concupiscentie spiritus tria perficiunt.


Huius dilectionem, et illius odium tria perficiunt, et desiderium iustitie, et propositum, ut utriusque exsecutio. Desiderium autem solum, sine proposito scilicet et exsecutione, inane desiderium est, et non tangit cor peccatoris; ad horam compungit, sed in tempore tentationis sua leuitate inanescit. Tale forte fuit desiderium Balaam arioli, cum contemplatus tabernacula Iacob, compunctus diceret: Moriatur anima mea morte iustorum, et fiant nouissima mea horum similia . Huiusmodi desiderium habent multi criminosi, flagitiosi, facinoros, qui ad horam inutiliter compunguntur ad iustitiam, quia damnabiliter redeunt ad culpam. Sunt nonnulli, qui  desiderium habent iustitie cum proposito melioris uite; sed quod disponunt, in longum differunt, et aut dilationi terminum non ponunt, aut post terminum terminum constituunt; et cum uenerit, post terminum adhuc termini interminabilis dilationis occasionem querunt. Hi si forte preoccupati fuerint, nec desiderio, nec proposito dilate iustitie ab iniustitie pena liberantur. Proinde desiderantibus et proponentibus uiam iustitie necessaria est desiderii propositique exsecutio. Aliud est Ierosolymam pergendo iam tendere, et faciem euntis Ierusalem habere; aliud est otioso desiderio de itinere proponere, semperque differe, et nunquam iter arripere. Exsecutio autem sancti desiderii sanctique propositi, exercitatio est corporis et anime secundum  concupiscentiam spiritus contra concupiscentiam carnis, huic consentiendo ad iustitiam, illi nunquam assensus prebendo contra iustitiam. Desiderii autem et propositi iustitie, et utriusque indefessa prosecutio sanctum odium perficiunt contra concupiscentiam carnis, que iniustitiam per desiderium et propositum mali inceptat, sine desiderio et proposito boni consummati. Desiderium autem et propositum mali sufficit, ut quis malus sit; desiderium uero et propositum non sufficit, ut qui bonus sit: sine his tamen nemo bonus est, nemo pessimus non est. Nam qui propositum boni non habent, nec desiderium, supra omnem modum malam concupiscentiam diligunt, malum affectum non quasi  animi tentatione in se trahentes; sed preter tentationem sponte in affectum transeuntes. De quibus scriptum est: Prodiit quasi ex adipe iniquitas eorum, transierunt in affectum cordis . Et illud: Concupierunt concupiscentiam in deserto . Hec itaque concupiscentia, si ei non resistitur, primo priuat consensu boni, deinde proposito et desiderio boni; donec totam uoluntatem, totamque rationem sibi subdat, ut nec motus uoluntatis ad bonum palpitet, nec scintilla rationis uel modicum lumen representet, sed totum cor obduretur et tenebrescat, et exstinguatur lucerna in Isrel. Cum uero nec uoluntas mouetur ad desiderium boni, nec ratio mouet ad propositum boni, uictrix concupiscentia de utraque sibi subdita gloriose triumphat. Qui  a uictrice concupiscentia sic uictus est, et sic cecus, ut eam diligat, consequens est ut concupiscentiam spiritus, que e regione est, odio habeat. Odit enim iustitiam, odit iustitie consentire, odit iustitiam uel concupiscere, odit malum non concupiscere, odit male concupiscentie non consentire, odit non peccare, odit peccata relinquere, odit penitere, odit ueritatem redarguentem, odit sapientiam utilia suadentem, odit disciplinam pacis, odit gratiam Dei, paulominus ipsum Deum odit; imo processu iniquitatis etiam ipsum gratis odit, in deteriora semper cadens donec incidat in peccatum irremissibile, quod non remittetur, nec in hoc seculo, nec in futuro. uictrix et dominatrix concupiscentia mala subditum suum de peccato in peccatum sic precipitat,  ut de amore sui perducat ad odium Dei; donec claudat super eum puteus os suum. Huius autem tanti mali aliter causa est delectatio peccati, aliter concupiscentia peccati. Hec causa est propter quam, illa uero per quam. Illa incipit, ista perficit; illa per illicitas rerum species a bono abstrahit, et ad malum illicit, hec abstractum et illectum capit et claudit; illa consensum peccati causaliter precedit, ista succedit.



De corpore et anima ueteris hominis.

Sicut in uno homine corpus et anima discernuntur; corpus uero carnem et ossa, et in ossibus medullas habere cernitur; anima autem arbitrium mouendi corporis tenere creditur: sic in unius peccati  compositione uetus homo noster qui non absurde homo peccati, uel filius perditionis dici potest, concupiscentiam habet pro carne peccati, iuxta quod Apostolus dicit: Caro concupiscit aduersus spiritum . Consensum uero, in quod est robur peccati, sicut in osse robur corporis pro osse habet, delectationem uero pro medulla. Id uero pro anima habet, quod in mente superexcellit et summum est, et presidet ei quod appetit, et ei consentit, ei quoque quod delectatur, cui placere aut displicere possunt appetitus et consensus et delectatio: sine cuius conniuentia nec appetitus usque ad consensum perducitur, nec ad operandum corpus mouetur, nec ex motu opus perficitur, in quo affectata delectatio queritur. Cum uero quod menti omnibus presidenti  omnia placent, et in omnibus delectatur, non in solo opere delectatio sentitur; sed preter delectationem operis est delectatio mentis, et in appetitu et consensu, sed tunc in appetitu, cum in consensu. Nam, cum non libet consentire, aut omnino non libet, aut minus libet, appetere. Cum autem libet consentire, libet et perficere. Cui hec omnia libent, in his omnibus delectatur. Delectatio uero que est in appetitu, quamuis ad ipsum appetitum magis pertinere uideatur quam ad consensum, id est magis ad pinguedinem carnis, quam ad medullam ossis, tamen ad consensum ea ratione pertinere dignoscitur, quod sine consensu non omnino placet ipse appetitus. Propterea inter medullas inueniuntur cum delectatione operis delectatio appetitus, et delectatio  consensus, et omnis delectatio mentis, cuius motu totum disponitur, in quo male delectatur. Has autem medullas in tam obstrusis ossibus altius reconditas quis aut cuius gladius diuidere potest, nisi illius, qui potest ossa peccatorum conterere, et cornua confringere? Hic nempe est, qui superbos humiliat usque ad cinerem et fauillam, qui nebulam sicut cinerem spargit; qui mittit crystallum suam sicut buccellas, qui educit uinctos in fortitudine, similiter eos qui exasperant, qui habitant in sepulcris . Ille nimirum, qui mortuos suscitare potest, solus ille preualet omnes noxias delectationes in amaritudinem penitentie conuertere, ut totum displiceat quod male placebat, donec corpus peccati medullitus consumatur.



Et discretor cogitationum et intentionum cordis; et non est ulla creatura inuisibilis in conspectu eius: ad quem nobis sermo .


Nouit Dominus cogitationes et intentiones cordis nostri, haud dubium quin sibi omnes, nobis uero illas nouit, quas per gratiam discretionis nos discernere facit, quales sint. Spiritus autem qui est in homine, non totum nouit quod est in homine, et de cogitationibus suis, quas consentiens uel non consentiens sentit, non semper ut in re est, ita sentit. Et quas ante oculos mentis cernit, oculis caligantibus subtiliter non discernit. Sepe enim a propria cogitatione, uel ab homine, uel a tentatore, sub specie pietatis ingeritur, quod premium uirtutis ante  oculos Dei non meretur. Sunt enim quedam uerarum uirtutum similitudines, et similiter uitiorum, que oculis cordis illudunt, et quasi quibusdam prestigiis aciem mentis ita perstringunt, ut sepe species boni apparere uideatur in re non bona, et item species mali in re non mala: que est pars miserie et ignorantie nostre, multum nobis dolenda, multumque timenda. Scriptum est enim: Sunt uie, que uidentur homini recte, quarum finis ad inferna deducit . Pro quo uitando periculo beatus Ioannes nos admonet dicens: Probate spiritus, si ex Deo sunt . Quis autem probare potest, si ex Deo sunt spiritus, nisi a Deo data sit ei discretio spirituum, ut spirituales cogitationes, affectiones, et intentiones, subtiliter et uero iudicio  examinare quet? Discretio uero mater omnium uirtutum, et ipsa singulis necessaria est, siue in regimine aliene uite, siue in directione uel correctione proprie. Quam quidem nullus sermo sensibus nostris intimare potest, nisi ille uiuus et efficax, qui discretor est cogitationum et intentionum cordis. Hic autem sermo totam uitam nostram secundum certam formam instituit, et ad certum finem dirigit. Quo instituente, in omnibus que facienda disponimus, Deum semper cogitare debemus, ut fiat secundum ipsum, et nichilominus propter ipsum. Queris quomodo secundum ipsum, quomodo propter ipsum? Audi utrumque. Omnis actio nostra dirigenda ad finem promissionum Dei. Non licet nobis aliud facere, quam quod precipit, aut permittit, aut consulit;  non decet nos aliud sperare, quam quod ille promittit, et quia promittit. Iustitia enim nostra formatur ad nutum precipientis aut consulentis: spes nostra subrigitur de ueritate promittentis. Recta est cogitatio faciendorum, que Dei nutu regitur, pia est intentio que simpliciter in ipsum dirigitur. Ita demum totum corpus uite nostre uel cuiuscunque actionis nostre lucidum erit, si fuerit oculus simplex. Oculus autem simplex et oculus est, et simplex, quia per rectam cogitationem uidet, quid faciendum est, et per piam intentionem simpliciter agit, quod dupliciter faciendum non est. Recta cogitatio errorem non admittit; pia intentio fictionem excludit. Hec est autem uera discretio, recte cogitationis, et pie intentionis coniunctio. Ne mireris,  quod discretionem coniunctionem dixi, cum diseretio diuisionem indicet. Hec enim coniunctio sine diuisione non est. Nam qui has duas res coniungit, diuidit inter lucem et tenebras. Error enim et fictio tenebre sunt; iustitia autem et pietas lux in Domino. Qui autem in electione faciendorum, uel in fine sperandorum, rectam cogitationem secundum Deum, aut piam intentionem propter Deum, a se inuicem diuidere nititur, quia oculus eius aliquam habet partem tenebrarum, aut in tenebris ambulat, aut nescit quo uadat. In tenebris quippe ambulat qui male agit, nescit quo uadat, qui ad Deum non tendit. Mala itaque non sunt facienda propter Deum, nec bona facienda sunt non propter Deum. Opus  enim pietatis corrumpit intentio uanitatis, et iniquitatem operis non excusat pietas intentionis.

Omnia ergo in luce discretionis agenda sunt, sicut in Deo, et coram Deo; quia non est ulla creatura inuisibilis in conspectu eius. Nulla corporalis, nulla  animalis, nulla spiritualis: nil quod a Deo factum est propter hominem, uel in homine, nil quod in homine uel ab homine factum est contra Deum. Quanta enim sunt in homine, que ipse homo partim uidet, partim non uidet; omnia hec Deo manifesta sunt. Cor enim hominis abyssus magna, omnes tenebre abscondite sunt in occultis eius. Illic reptilia quorum non est numerus. Sed Deus, qui uidet in occulto, qui et illuminat abscondita tenebrarum, ut reuelentur ex multis cordibus cogitationes, nil omnium uisibilium uel inuisibilium non uidet: Omnia enim nuda et aperta sunt oculis eius . Multa sunt nunc operta et tecta arcanis silentiis et consiliis, commentis et figmentis, fraude et dolo, arte uerborum et rerum, tergiuersationibus et excusationibus,  simultationibus et dissimulationibus. Sed nil opertum, quod non reuelabitur. Omnia enim que nunc ingeniose tecta sunt, suis tegumentis nudabit sermo ad quem nobis sermo. Illi enim ratio reddenda est, et de ipsa ratione, cui credita est totius uite nostre ordinatio. Sic autem Dominus uniuscuiusque uias considerat, sic dinumerat gressus, ut ne minutissime quidem cogitationes, eius iudicio, ac uerba tenuissima, que apud nos usu uiluerunt, indiscussa remaneant. Quis igitur sermo respondeat pro me, aut quam rationem respondere possum pro me? nisi ut cum Propheta dicam: Intellexisti cogitationes meas de longe, semitam meam et funiculum meum inuestigasti, et omnes uias meas preuidisti,  quia non est sermo in lingua mea . Bone Iesu, non sufficio rationem reddere; tu pro ratione orationem suscipe, et non intres in iudicium cum seruo tuo, quia non iustificabitur in conspectu tuo omnis uiuens .



TRACTATUS SEPTIMUS. DE SALUTATIONE ANGELICA.


Aue, gratia plena, Dominus tecum, benedicta tu in mulieribus .

 Negotium nostre salutis a salutatione incipit, et exordium reconciliationis dedicat annuntiatio  pacis. Nuntius enim salutis et angelus pacis a Deo missus, et ad uirginem ingressus, amicus ipse uirginitatis, noua eam salutatione, et insolita, et hactenus a seculo non audita salutat, simul deferens noue salutis obsequium, noueque laudationis preconium. uel nouum, uel rarum est, mulierem ab angelo salutari. Non Agar, non uxor Manue ab angelo salutata est, cum utraque angelico aspectu et affatu frueretur. Nunc autem ab angelo mulier salutatur, nunc appropinquat tempus, ut ab ipso Domino mulieres salutentur, quibus dicatur: Auete . Cogitabat uirgo, qualis esset ista salutatio. Cogitemus et nos, quantum sufficimus qualis sit. Non est hec salutatio per uiam, sed salutatio reducens ad patriam. Neminem, inquit Dominus,  per uiam salutaueritis . Si quis adulatione non ficta, et assentatione clauda te sibi gratificare  uolens in his que uanitatis sunt, aut beneuolum se ostendat, aut laudatorem exhibeat, hic est qui te salutat per uiam. Tibi caue, caue ab his qui tibi dicunt, aue. ue enim tibi, si talium seruus efficeris. ue tibi, si dominentur tui qui querunt animam tuam. Nec amaueris salutationes in foro; sufficit tibi testimonium conscientie tue, et testis in celo fidelis, cui dicas: Apud te laus mea in Ecclesia magna . Distinguitur salutatio a salutatione; quia discernitur salus a salute. Est enim uana salus, de qua scriptum est: Quia uana salus hominis . Est et uera salus, de qua scriptum est: Exaudi me in ueritate salutis tue . Hec autem salutatio, siue sit optate salutis uotiua imprecatio, siue date uel dande salutis  annuntiatio, nec fictam beneuolentiam pretendit salutantis, nec falsam laudem predicat uirginis. Sed, sicut est angelis semper amica uirginitas, uirginem fideli laude commendat, et a plenitudine gratie laudem inchoat dicens: Aue, gratia plena. O salutatio salutifera ab angelo dictata, et nobis ad salutandam uirginem preformata! O iubilatio cordis, dulcedo oris, condimentum amoris! Quis locus ire, ubi est plenitudo gratie? Plenitudo quippe gratie exinanitio est culpe, reparatio nature. Corruperat culpa naturam, et prouocauerat iram. Sed non continuit Deus in ira sua misericordias suas. Effudit gratiam, et auertit iram. Sexum, quem damnauerat sententia maledictionis in prima muliere , nunc replet gratia  benedictionis, et oleo miserationis in beata uirgine. Hic est lecythus olei; hec est concha Gedeonis rore plena; hec est urna aurea, habens manna summe dulcedinis pluuieque celestis. Quis cogitare sufficiat, quali uel quanta fuerit plena gratia, que prima inter mulieres, et sola plena gratia, designatur, que unigenitum Filium peperit, plenum gratie et ueritatis? Protomartyrem legimus Stephanum plenum gratie et fortitudinis . Sed hec tanto plenior creditur, quanto gratie capacior; que ipsum gratie auctorem, tam magnum, tam immensum, quem totus non capit orbis, capere potuit, corde pariter et mente. Audiuimus beatam Elisabeth Spiritu sancto repletam, que maiorem gratiam in uirgine agnoscens, se  uisitantem et salutantem mirata est, dicens: Unde hoc mihi ut ueniat mater Domini mei ad me?  Recte salutata salutat, per quam salus fuerat communicanda, ut per ipsam gratie agantur Deo, qui dat salutem regibus, et mandat salutes Iacob. Ad hoc enim gratia plena exstitit, sicut mensura bona, et conferta, et coagitata, et supereffluens; ut per ipsam gratia Dei abundet in nobis. Hanc enim singulariter preelegit Deus et gratificauit sibi triplici gratia preditam, gratia decoris, gratia fauoris, gratia honoris; ut fieret speciosa, gratiosa, gloriosa.



De triplici gratia Dei.

Gratia decoris in bona facie prelucet. Bona  autem facies, iuxta diffinitionem B. Augustini, est pariliter dimensa, luculente colorata, hilariter affecta. Parilitas autem dimensionis secundum equalitatem, similitudinem, compositionem, et modificatam et commensuratam congruentiam partium, non minima pars pulchritudinis est. Non enim conueniunt oculi dissimiles aut inequales, facies dispares, labia discrepantia, nec aniuerso queuis pars pulchre congruit, que a relique partis congruentia sua deformitate uel enormitate recedit. Quod debitam mensuram minuit uel excedit, uel ad sui comparis similitudinem non accedit, gratiam pulchritudinis deuenustat. Laus uere pulchritudinis magis est mentis quam corporis, et tamen aliquo modo corporis. Sepe enim quod casto cordis consilio  intus concipitur, foris per ministerium corporis decenter administratur. Sed impure geritur, quidquid de puritate cordis non nascitur: Omnis, quippe, gloria filie regis ab intus , sed non omnis gloria eius intus. Ab intimis enim sepe procedit, unde foris glorificetur rex glorie, qui in celis est. Amat autem hec interior pulchritudo parilitatem comparium. Dedecet enim dissimilitudo, ubi non apparet dissimilitudinis ratio. Si aliter iudices bona uel mala tua, aliter aliena, oculi tui dissimiles sunt. Si apud Deum superbus es, et humilis apud homines, facies dispares habes. Si proximo coram benedicas, et absenti detrahas, si Deum in prosperis laudes, et murmures in aduersis, labia habes discrepantia. Tota autem hec deformitas  de uitio superbie procedit, que inequalitatem et dissimilitudinem in moribus semper diligit; sicut e diuerso humilitas etiam inequalia ad equalitatem reducit. Querimus in hac uirgine quenam sit parilitas dimensionis in facie eius, tam bona, tam laudabilis, ut melior et laudabilior non possit inueniri inter omnes filias Sion. Quenam rectius dicatur parilis dimensio, quam equalitas humilitatis et honoris, dignationis et dignitatis. Sic enim scriptum est: Quanto magnus es, humilia te in omnibus . Si egregius es, esto tamen de grege. Si in omnibus prees, non dedigneris subesse. Considera teipsum, considera et magistrum tuum; et in quo opere se confiteatur magistrum et uere. Est etenim. Considera quid dixerit,  et quid fecerit: Non ueni, inquit, ministrari, sed ministrare . Hoc est, quod dixit: Qui precessor est, fiat sicut ministrator. Et qui maior est in uobis, fiat sicut iunior .

Ecce quid dixerit. Scitis quid fecerit? Humiliauit se usque ad pedes discipulorum suorum. Quis hoc fecit? Is cuius est terra scabellum pedum eius. Is qui dicit: Ego sum primus et nouissimus : primus dignitate, nouissimus humilitate. Ergo exemplum dedit nobis, ut sequamur uestigia eius; adorantes in loco ubi steterunt pedes eius. uenite, adoremus et procidamus ante Deum, humiliemur sub ipso et cum ipso, quia humiles spiritu saluabit; eos scilicet qui adorant in spiritu et uirtute. Locus  adorationis uirtus est humilitatis. Hic steterunt pedes eius. Quomodo steterunt? In humilitate uenit, in humilitate perseuerauit. Exinaniuit semetipsum formam serui accipiens, et pro seruis Dominus opprobrium crucis pertulit, factus obediens Patri usque ad mortem . Que est summa humilitatis, si hec non est? Quam pulchra parilitas summe dignitatis et summe humilitatis? O fidelis anima: si hoc exemplo contra superbiam muniaris, ut magistri tui uestigia per humilitatem sequaris, dicitur tibi: Quam pulchri sunt gressus tui in calceamentis, filia principis . Audi, filia, et inclina aurem tuam, ut humilieris; et concupiscet rex decorem tuum. Quis rex, nisi qui solus  est rex? Isti fies concupiscibilis, desiderabilis et amabilis, si aurem inclinaueris, si te humiliaueris, et tanto magis, quanto maior fueris. Quanto magis te humilias, tanto magis Dominum magnificas. Unde que pre ceteris tanto creditur humilior, quanto dignior, que singulariter dicit: Magnificat anima mea Dominum , plus magnificauit, que plus magnificata est, et sublimior effecta est, ut singulariter dicere possit: Quia fecit mihi magna, qui potens est , plus magnificata plus Deum magnificauit, quia plus se humiliauit, humilitatis sue ipsa sibi testis est, humiliter dicens: Quia respexit humilitatem ancille sue . Testis et Elisabeth, que Dei matre ueniente ad se pariter miratur suam felicitatem, et illius dignitatem, et  in tanta dignitate humilitatem. Semper enim mirabilis est in dignitate magna humilitas magna, in potentia magna humilitas magna; in sapientia, eloquentia, uirtute, humilitas magna. Denique in omnibus magnis humilitas magna parilis est dimensio, que faciem componit, et omnia conformat et coaptat, ut omnibus omnia congruant.



De gratia decoris.

Gratiam huius uenustatis adornat gratia coloris, candoris pariter et ruboris. Color pudor est. Est nutem geminus pudor, pudor pudicus, et pudor uerecundus. Pudicitia et uerecundia lilium candens et rosa rubens. Pudicitia suo candore faciem afficit, uerecundia suo rubore genas perfundit. uerecundia custos est pudicitie, et decus pariter et ornamentum  eius. Habent autem singuli sensus et mentis et corporis suam pudicitiam, suamque uerecundiam. Est enim pudicitia oculorum, est et uerecundia eorum; est pudicitia aurium et uerecundia earum; et in aliis sensibus pudicitie comes solet esse uerecundia. Pudicitia autem omnium sensuum ex eorum incorruptione estimatur. Hinc Apostolus ait: Timeo ne sicut serpens Euam seduxit astutia sua, ita corrumpantur sensus uestri, et excidant a simplicitate, que est in Christo Iesu . Sancta uerecundia est, que turpia sunt erubescere; sancta pudicitia, immaculatum se custodire. uide quam castos habebat oculos, qui dicebat: Pepigi fedus cum oculis meis, ut ne cogitarem quidem de uirgine  . At qui uiderit mulierem, ad concupiscendam eam, quid nisi oculum habet impudicum? Impudicus autem oculus impudice mentis est nuntius. Corruptio sensuum impudicitie est contubernium. Integritas sensuum castitatis est signaculum. Huius autem uirginis tanta fuit integritas, et mentis et corporis castitas, ut tota uirgo fuerit, tota impolluta, tota immaculata, nullo sensu corrupta, nullo sensu contaminata. Totum erubuit quod turpe est, totum reprobauit quod malum est, totum uoluit quod pudicum est, totum deuouit quod inhonestum est. Hec est enim plena uirginitas, in omnibus sensibus illibata integritas. Omnis delibatio integritatis, quedam defloratio est uirginitatis. Hic est luculentus color, castitatis candore et uerecundie  rubore permistus, in facie huius uirginis resplendens, et gratiam pulchritudinis adaugens. Luculente ergo colorata est, pudica pariter et pudibunda, ut in ea impleatur, quod scriptum est: Gratia super gratiam, mulier sancta et pudorata . Gratia plena. Accedit ad gratiam, quod hilariter affecta est, facies eius exhilarata est in oleo exsultationis, quia tota deuotione plena caritatis feruore, sese Deo obtulit in odorem suauitatis. Pre omnibus filiabus Sion, que exsultant in Rege suo, exsultauit spiritus eius in Deo salutari suo. uide quam decora facies, quam gratia parilitatis formauit, gratia candoris et ruboris illustrauit, hilaritatis gratia letificauit. Nec sola facie pulchra est, sed tota pulchra, sicut testatur, cui placuit,  dicens: Tota pulchra es, amica mea, et macula non est in te . Ecce quam plena gratia decoris.



De gratia fauoris.

Nec impar ei gratia fauoris. Ab omnibus enim amatur, laudatur, honoratur, prima post Deum hominum et angelorum amor, laus, et decus. Laudes eius pronuntiat omnis Ecclesia sanctorum: uiderunt filie Sion, et beatissimam predicauerunt: Regine et concubine laudauerunt eam . Hanc autem tanti fauoris gratiam ipsa non tacet, cum dicit: Beatam me dicent omnes generationes .



De gratia honoris.

Honoris gratia quanta ei collata sit, non est nostre  facultatis edicere. Nam, cum omnia in ea laude sint digna, et que propria habet et que communia, speciali laude utraque eam commendant. Communia enim singulariter habet, quia superexcellenter pre ceteris habet, que cum ceteris habet. Et singulariter est quod sola non est. Casta est, humilis est, suauis et benigna. Sunt et alie similium uirtutum, sed non similiter, non equaliter. Omnibus excellit: et in omnibus domina mundi, et celi regina, hominum et angelorum, mater Dei et filia, soror et sponsa, amica et proxima. Mater per fecunditatem uirginitatis, filia per gratiam adoptionis, soror per gratiam communionis, sponsa per fidem desponsationis, amica per uicissitudinem dilectionis, proxima  per uicinitatem similitudinis: omnibus pulchrior, omnibus amabilior, superspeciosa, supergratiosa, supergloriosa. Dominus tecum. Quid singularis glorie habet, quod dictum est: Dominus tecum, cum Gedeoni ab angelo dictum sit: Dominus tecum sit, uirorum fortissime?  Et Psalmista dicit: Dominus uirtutum nobiscum . Et Christus nobis dicit: Ecce ego uobiscum sum omnibus diebus usque ad consummationem seculi . Et de Christo Isaias dicit: Et uocabitur nomen eius Emmanuel, hoc est nobiscum Deus . Sed hoc dicturus premisit: Ecce uirgo concipiet et pariet filium; et uocabitur nomen eius Emmanuel . Quomodo enim ad nos ueniret, ut esset nobiscum, nisi quia ad uirginem uenit, quam et preuenit,  ut cum ea esset, et in ea, et ex ea, et sit per eam in nobis: cum sit susceptor noster Deus Iacob? Ad hoc enim nostram naturam ex ea suscepit Deus Iacob, ut nobiscum sit semper, dicens: Delicie mee, esse cum filiis hominum . Si autem delicie Dei sunt esse cum filiis hominum, quante putas delicie eius sunt esse cum unica sua, quam preelegit in ministerium tantarum deliciarum? Quod ergo nobiscum est, communicans nature nostre, et communicator gratie sue, ut simus filii et heredes Dei, fratres autem et coheredes Iesu Christi, hoc tam magnum donum, tam magnum bonum illi singulariter dictum est: Dominus tecum. Huius tante dispensationis ministra et cooperatrix effecta, salutem mundi, nobis dedit. Sed, quia sola non potuit,  sed ministerium prebuit, sed effectum mediatricis exhibuit, sed mediatorem, qui hoc posset, in medium produxit, recte dicitur: Dominus tecum. Opus quiddam magnificum factura es, salus mundi per te procuranda est, sceptrum exactoris superandum est, sicut in die Madian. Sed supra omnem humanam uirtutem et sapientiam est, ad quod electa es; sed Dominus tecum, cui non est impossibile omne uerbum. Sic ad Gedeonem, cum liberaturus esset filios Isrel de Madian, dicitur: Dominus tecum, uirorum fortissime ; ubi et fortitudo commemoratur, et fortitudine opus erat, Deo fortitudinem dante, qui est adiutor fortis. In hoc quoque opere salutis nostre, quod a plenissima gratia  inchoatur, et in plenissima gratia consummatur, plenitudo gratie commemoratur; et auctori gratie laus ascribitur, qui uirgine cooperante auctor operis ostenditur.



Benedictio uirginis.

Post Deum auctorem tanti beneficii prima laus uirgini debetur, ut ab omnibus merito benedicatur. Propter quod ei ab angelo dicitur: Benedicta tu in mulieribus . Et ad eam Elizabeth: Benedicta tu inter mulieres . Eua per superbiam et inobedientie culpam sententiam maledictionis in se excepit, et nos per eam maledictioni obnoxii sumus. Superbie enim maledictio debetur, quia Deus superbis resistit, humilibus autem dat gratiam . Hinc scriptum est: Initium omnis peccati  superbia. Qui autem tenuerit eam, adimplebitur maledictis . Maria autem sese humiliauit, et benedictionem meruit. Attendamus, ut possumus, quantum se humiliauit, et quam benedicta fuerit. Est quedam humilitas sub precepto, est quedam sub consilio, quedam sub exemplo, quedam sub proposito uel uoto, quedam sub maledicto. Preceptum imponit necessitatem, consilium excitat liberam uoluntatem, exemplum prouocat ad emulationem, sanctum propositum siue uotum cumulat deuotionem, maledictum adducit confusionem. Humilitas sub consilio maior est, que est sub precepto. Precipimur aliena non rapere, monemur propria relinquere. Hoc maius bonum, illud tamen magis  necessarium. Illud communius, hoc restrictius. Humilitas sub exemplo, sine precepto et sine consilio, a typho superbie et fastu arrogantie longius uidetur abesse. Magne enim humilitatis indicium est, nullo cogente, nullo suadente, recte agentem sibi preferre; nec dedignari quidquid dignum fuerit imitatione. Sepe autem sine precepto, consilio, et exemplo, occulto mentis instinctu aliquid boni percipitur, et in propositum siue uotum assumitur, que est mira humilitas. Magne siquidem uirtutis est, communi libertati renuntiare, et sancte necessitati sese subdere. Nonnunquam uero quod Deo dignoscitur esse acceptum, apud homines inuenitur probrosum, et maledictioni obnoxium. Propterea quidam timore confusionis uicti, sepe perfectionis  studium quod appetunt, erubescunt, et dum linguas hominum metuunt, bona fugiunt que concupiscunt. Quidam uero iustitiam et sanctitatem sic probant, et sic zelant, ut hominum maledictiones et opprobria contemnant; gloriosum reputantes pro nomine Iesu contumeliam pati; et maiores diuitias estimant thesauris Aegypti improperium Christi. Hec pars humilitatis quanto maledictiones hominum propter Deum minus ueretur, tanto abundantiorem benedictionis gratiam apud Deum meretur. Hanc humilitatis partem nec Christus pretermisit: qui omnem iustitiam implere uolens, factus est pro nobis maledictum, sicut scriptum est: Maledictus omnis qui pendet in ligno . Quomodo  autem factus sit maledictum, ostendit, qui dicit: Ab hominibus quidem reprobatus, a Deo autem electus . Cui et illud concordat: Maledicent illi, et tu benedices . Aestimemus, ex his que dicta sunt, qualis fuerit humilitas huius uirginis, que uirginitatem suam sine legis precepto sub legis maledicto consecrauit, quia maledicta reputabatur, que non reliquisset semen in Isrel. Si Deus in initio quibus benedixit, his et dixit: Crescite et multiplicamini , dans eis gratiam fecunditatis pro benedictione; quomodo ab hac benedictione aliena non est, que fecunditatis expers est? Si fecunditas benedictio est, quomodo sterilitas maledictio non est? Quid uirginitate sterilius, quid infecundius, quid infructuosius? Nihil omnino. Sed ante uirginem fecundam. Nam uirginitate fecunda  nichil fructuosius. Sanctimonia autem uirginitatis supra legem est, quam nulla lex in preceptum redegit, sed euangelica perfectio in consilio formauit, Domino dicente: Qui potest capere, capiat ; et Apostolo: De uirginibus preceptum Domini non habeo, consilium autem do . Huius itaque uirginis propositum nullum precessit legis preceptum; nullum ut quibusdam uidetur, de lege consilium, nullum ex lege exemplum quod de mulieribus magis accipiendum quam de uiris. Nam Elias et Ieremias et Daniel uirginitatis castimoniam seruasse estimantur. In mulieribus uero, uel ante legem, uel sub lege, exemplum seruate uirginitatis, Deoque dicate, non occurrit.  Nam quod filia Iephte duorum mensium inducias ad deplorandam uirginitatem suam impetrauit , uarie interpretari potest. Quo enim animo id fecerit, Scriptura non loquitur. Nam, si causa deplorate uirginitatis hec fuit, quod quasi sterilis sine fructu non esset semen relictura in Isrel, a proposito sancte uirginitatis longe est hec mentis cogitatio, et lacrymarum profusio. uerumtamen altum quid, quidquid illud sit, quod nouit inspector cordis, cogitasse uidetur, que patri suo dixerit: Pater mi, si aperuisti os tuum ad Deum, fac mihi quodcunque pollicitus es, concessa tibi ultione atque uindicta de hostibus tuis . Unde autem nostre uirgini, ut uel credere posset, uirginitatem Deo placituram, que tam obnoxia esset  maledictioni, quam proxima sterilitati? At apud Isaiam legisse poterat: Non dicat eunuchus: Ecce ego lignum aridum, quia hec dicit Dominus eunuchis: Dabo eis in domo mea, et in muris meis locum et nomen melius a filiis et filiabus . Poterat et illud: Ecce uirgo concipiet, et pariet filium, et uocabitur nomen eius Emmanuel .

Cum honor nominis, quod melius est filiis et filiabus, eunuchis, id est uirginibus repromissus sit, cum Saluator mundi de uirgine nasciturus prenuntiatus sit, eodem spiritu, qui prophetam hec dicentem inspirauit, suggerentem cogitare potuit uirgo diuinitus inspirata uirginitatem Deo admodum gratam, admodum caram existere; cui honor Deum concipiendi in uirgine paritura seruatus sit. Que  quidem siue prophete oraculo de merito uirginitatis instructa, siue diuino instinctu tantum inde interius edocta, uirginitatem adamauit, uirginitatem amplexa in odorem suauissimum Domino obtulit, et consecrauit, et maledictionis opprobrium contempsit. Sed uirginitate hactenus sterili fecunditatem accepit, pro maledictione contempta gratiam benedictionis inuenit. Erat aliis pro maledictione iniquitas in conceptu, dolor in partu, et in quibusdam sterilitas sine fructu. Hec autem sine peccato concepit, sine dolore peperit, de uirginitate fructum protulit. Et qualem fructum? Fructum utique singularem, fructum pretiosiorem toto fructu coniugii. Quisnam est fructus coniugii, nisi tota Ade posteritas, tota hec filiorum hominum numerositas?  Nam qui de fornicatione nati sunt, de primis parentibus coniugio copulatis propagati sunt. Totus autem fructus carnalis permistionis predamnatus est, utpote de mala arbore natus, et de uitiosa radice corruptus; mala siquidem arbor malos fructus facit . Quenam, inquis, est mala arbor? Concupiscentia utique mala, concupiscentia carnis, quam sane trahunt, quicunque secundum legem carnis generantur, quicunque ex traduce peccati propagantur. Hec est autem originale malum in nobis, malorum seminarium, et totius masse corrupte fermentum, et communis damnationis initium et complementum. Huic originali malo tam noxio, tam mortifero, remediari oportuit per originale bonum, de statu prime conditionis,  post primam preuaricationem et uitiosam nascendi legem, in nascentibus adhuc reseruatum. Deus enim sententiam suam aduersus hominem peccatorem sic temperauit, ut natura uitio corrupta ex parte malum sentiret, quod meruit; et ex parte bonum recoleret, quod habuit. Propter peccatum itaque inobedientie, legem inobedientie, hoc est uitium concupiscentie, nascentibus inuexit uitiosa propagatio; et tamen aliquam incorruptionis integritatem in nascentibus retinet primitiua conditio. Omnes enim uirgines nascuntur, et uirginitas de utero egressa etatum incrementa comitatur, et floride incorruptionis gratiam retinet usque ad corruptelam carnis, que motum concupiscentie non restringit, et integritatis nomen exstinguit, et  uernantis uirginitatis florem corrumpit. uerumtamen, quod in commistione perdit maris femineque complexio, hoc in partu restituit natiuitatis origo. uirginitas autem omnium nascentium communis integritas, uirtutis nomen et laudem in his potissimum habet, qui cum integritate carnis seruant castitatem mentis. uirginitas autem carnis sine castitate mentis, etsi non habeat ipsa in se criminis uituperium, non habet tamen uere uirtutis preconium. uirginitas autem huius benedicte mulieris singularem habet uirtutis laudem, quia singularem obtinet benedictionis gratiam, cui merito dictum sit: Benedicta tu in mulieribus. Benedicta plane, primo quidem immunitate communis maledictionis, deinde absolutione iuste criminationis, postremo,  quod maximum est, auersione debite damnationis. Ceteras quippe mulieres generalis maledictio, tam parientes quam steriles inuoluit, cui per gratiam hec exempta, in hoc quamdam partem benedictionis obtinuit, quod generali incommodo sola caruit, et immunis exstitit. Hec est, quam diximus, immunitas generalis maledictionis. Poterat uir peccator peccatum aduersus mulierem causari, et dicere: Per te, o mulier maledicta, et merito maledicenda, et ego maledictus sum; per te sum de paradiso eiectus, per te hec et hec bona perdidi; per te hec et hec mala reperi; ue tibi, quia per te factum est, ue mihi! Ad hec non poterat omnis mulier unum respondere uerbum, ad hec non poterat nisi  confusione confundi et conturbatione perturbari. Hinc totum genus mulierum potuit esse exosum, et publica exprobratione dignissimum. Et sic quidem erat ante huius uirginis partum. Nunc autem longe aliter est. Habet enim mulier nunc quid respondeat; habet in beata uirgine, quod huic exprobrationi opponat. Hec est, quam diximus, absolutio iuste criminationis. A qua quidem criminatione et hec uirgo libera exstitit, et suo merito ceteras absoluit. Que quoniam Saluatorem mundi edidit, qui mortem destruxit, et debitam nobis damnationem auertit, totum ei post Deum debemus, quod a maledicto liberati sumus; quod omni benedictione spirituali in celestibus benedicti sumus, ut sicut ipsa est semper apud Deum benedicta, sic a nobis sit semper benedicenda.



Benedictus fructus uentris tui .


Huic angelice salutationi, qua per singulos dies beatissimam uirginem, ea qua datur deuotione salutamus, adiicere solemus, et benedictus fructus uentris tui. Quam clausulam Elizabeth post a uirgine salutata, quasi finem angelice salutationis repetens adiecit dicens: Benedicta tu inter mulieres, et benedictus fructus uentris tui. Hic est fructus, de quo Isaias dicit: In illa die erit germen Domini in magnificentia et gloria, et fructus terre sublimis . Quis est hic fructus, nisi sanctus Isrel, qui et ipse semen est Abrahe, germen Domini, et flos ascendens de radice Iesse, fructus uite, quem communicauimus? Benedictus plane in semine, et benedictus in germine, benedictus in flore, benedictus  in munere, benedictus denique in gratiarum actione et confessione. Christus semen Abrahe factus est ex semine Dauid secundum carnem. Si autem uirgo desponsata Ioseph de domo Dauid ipsa fuit semen Dauid, cur non Christus pie credatur tunc factus ex semine Dauid, cum factus fuit ex muliere, ex qua factus est sine semine, uidelicet ex semine Dauid sine semine?  Cur autem sine semine, nisi quod uirgo inuenta est in utero habens de Spiritu sancto, miroque modo concipiens, et a gignente non accipiens? Ipsa enim de se substantiam carnis ministrauit; nec est pollutus ex ea carnem assumens. Hic est ergo seminis benedictio, ubi nulla est peccati obligatio, ubi nulla est propagate uel contracte iniquitatis origo. Forma  serui assumpta sine conditione seruili, et peccati immunitas in nascente, gemina est libertas, liberaque ingenuitas, qua solus liber est, qui reos absoluit, et liberos facit. Huic autem benedictioni que est immunitas culpe, benedictio germinis adiungitur, que est plenitudo gratie, perfecteque iustitie. Solus enim inter homines consummatus  inuenitur in omni bono, quia immunis exstitit ab omni malo. Cui Spiritus datus est non ad mensuram, ut solus possit implere omnem iustitiam. Omnis siquidem iustitia sanctorum huic comparata inuenitur minus habens. Non est enim sanctus, ut est Dominus . Singulis sua iustitia uix sufficere potest. Huius autem iustitia sufficit uniuersis gentibus, iuxta quod scriptum est: Sicut terra profert germen suum, et sicut hortus semen suum germinat; sic Dominus Deus germinabit iustitiam et laudem coram uniuersis gentibus . Hoc est enim germen iustitie, quod benedictione auctum adornat flos glorie. At quante glorie? Quanta sublimior cogitari potest, imo quanta nullo modo cogitari potest. Flos enim ascendit de radice Iesse. Usquequo? Utique  usque ad summum, quia iehsu Christus in gloria est Dei Patris. Eleuata est magnificentia eius super celos, ut sit germen Domini in magnificentia et gloria, et fructus terre sublimis. Sed quis nobis fructus in hoc fructu? Quis nisi fructus benedictionis, de fructu benedicto? Ex hoc enim semine, germine, flore, fructus benedictionis prouenit; ad nos usque peruenit; primo quidem quasi in semine per gratiam uenie, deinde quasi in germine per incrementum iustitie, demum et in flore per spem uel adeptionem glorie. A Deo enim benedictus, et in Deo, hoc est ut glorificetur Deus in illo; nobis quoque benedictus est, ut ab eo benedicti glorificemur in illo, qui per repromissionem Abrahe dictam, benedictionem omnium gentium dedit illi  Deus, ut in munere benedictionis sit ipse nobis benedictus; et pro munere in gratiarum actione et confessione laudis a nobis semper benedicendus. Sit ergo benedictum nomen maiestatis eius in eternum; et repleatur maiestate eius omnis terra: fiat, fiat.



TRACTATUS OCTAuUS. DE uULNERE CHARITATIS, QUOD SPONSA INFLIGIT SPONSO.


uulnerasti cor meum, soror mea sponsa, uulnerasti cor meum in uno oculorum, et in uno crine colli tui .

 Multis modis commendat Deus caritatem suam erga nos, nunc rebus, nunc uerbis, nunc beneficiis, nunc promissis; nunc blanditiis et persuasionibus uerborum, nunc similitudinibus rerum. Similitudo autem sumitur de generibus et effectibus amoris nobis non incertis, ut mens nostra ex rebus sibi natis admonita semper illum cogitet, qui tota mente diligendus est; cuius semper meminisse debet; et cum amorem cogitat in his, que diligere, uel diligi, uel naturaliter uel socialiter, uel caste solent. Est enim naturalis amor, quo naturam sui generis diligunt non solum homines, sed queque animantia, que uim amoris in se sentiunt, et quodam instinctu nature legibus amoris consentiunt. Est et socialis amor, quo ex motu proprie electionis  socialiter conuiuunt illis, cum quibus habitare consentiunt. Est et castus amor coniugium firmans et adornans. Amat igitur aquila uolitans super pullos suos; amat et gallina congregans pullos suos sub alas, et pre amoris magnitudine infirmatur, plumis pariter et affectibus resoluta. Amat pater dulcissima pignora natos, et mater filii uteri sui obliuisci non potest, frater et soror dulcissima nomina necessitudinis, cum uicissim dicuntur et audiuntur, mortuos suscitant amoris affectus. Par amicorum indissolubile iungit amicitie fedus, sponsus et sponsa domesticas affectiones cognationis sue postponunt, ut castis amplexibus et deliciis amoris inseruiant. At his omnibus uiolentior est amor Christi, profundior, interior, acutior, penetrabilior, compassibilior,  dulcior, firmior, feruentior; cuius uim omnis amoris comparatio nec excedere potest, nec equare, sed nec ad plenum exprimere. Non dedignatur tamen Christus aquile comparari uel galline, in qua re commendatur miranda Christi caritas, mirandaque humilitas, utriusque admiranda suauitas. Pater est, cum dicit: Amodo uoca me, Pater meus, dux uirginitatis mee tu es . Et illud: Patrem uocabis me, et post me ingredi non cessabis . Materne pietatis uisceribus abundantior, cum dicit. Quemadmodum mater consolatur filios suos; ita et ego consolabor uos . Frater est, cum dicit: Hortus conclusus soror mea . Item: Ite ad fratres meos . Amicus est, cum dicit: Tota pulchra es, amica  mea ; et cum de illo dicitur: Talis est dilectus meus, et ipse est amicus meus . Sponsus est, cum dicit: Gaudebit sponsus super sponsam, et gaudebit super te Deus tuus . Et nunc frater et sponsus est, cum dicit: uulnerasti cor meum, soror mea sponsa. Cum sororem nominat, communionem indicat et nature et gratie. Hoc est enim commercium amoris. Accepit naturam, et communicauit gratiam. Cum sponsam nominat, indicat fidem desponsationis, et sacramentum indissolubilis coniunctionis. Sed que soror dicitur et sponsa, cur uulnerasse dicitur cor fratris et sponsi? An et amor sua uulnera habet? Habet utique. Sunt enim quedam uulnera salutifera,  quedam mortifera. Que autem magis mortifera, quam que pertulit ipse auctor mortis, uulneratus telo liuoris et gladio doloris? De quo scriptum est: Tu humiliasti sicut uulneratum superbum . Nec solus ille sic uulneratus est; sed per eum ceciderunt uulnerati multi. De his enim scriptum est: Sicut uulnerati dormientes in sepulcris, quorum non es memor amplius . Salutifera autem sunt uulnera, quibus uulnerata est sponsa, uulnus amoris et uulnus doloris; et multo magis salutifera uulnera sponsi, uulnus item amoris, et uulnus doloris. De doloris uulnere dicit sponsa: Percusserunt me, et uulnerauerunt me . De amoris uulnere eadem dicit: uulnerata caritate ego sum. Et si licet in re tam sacra  tam reuerenda, eximii pete opinionem in medium adducere, ut ueritati seruiat, testis est ipse, quia amoris uulnus est, dicens:

At regina graui iamdudum saucia cura,
uulnus alit uenis, et ceco carpitur igni. uIRG.
In Daniele quoque de duobus senibus iudicibus scriptum est: Erant autem ambo uulnerati amore eius , Susanne uidelicet. At hec de amore non sancto. Sanctus uero amor ad uulnerandum longe est efficacior, longeque ualidior. Attendamus ergo, quomodo sponsus cor suum a sorore et sponsa uulneratum dicit; nec semel dicit, sed secundo, ingeminans: uulnerasti cor meum, soror  mea sponsa, uulnerasti cor meum. Nempe propter nimiam caritatem, qua nos dilexit, cum essemus mortui peccatis, uitam nobis desiderauit, et sibi mortem. Hinc eius uulnera in cruce suspensi; hinc peccatorum nostrorum uulnera sunt sanata; hinc nobis salus est ministrata. Desiderium ergo nostre salutis, et pro nostra salute desiderium proprie mortis, duo uulnera sunt, alterum amoris, alterum doloris: imo utrumque amoris. Utrumque enim desiderium de amore processit, quo preuenta est sponsa, ut sic diligentem predilecta diligeret; et in omni ueritate sancti amoris, sanctique timoris immaculatam se illi conseruaret. Nunc dicitur ipsa in uno oculorum et in uno crine colli cor sponsi uulnerasse; quasi illorum pulchritudine illectus sit  ille ad amorem, qui fedam amauit, ut pulchram faceret; sed in horum pulchritudine apparet, quod electa est ipsa per amorem. Ad hoc enim dirigebatur intentio amoris, ut pulchra fieret, que intantum diligebatur, antequam pulchra fieret; ut pre amoris magnitudine cor suum uulneratum dicat, intuitu eorum, quibus pulchra fieret. Mutuis quippe uulneribus sponsus et sponsa sese uulnerant; sed sponsus non nisi uulneratus uulnerat; sponsa uero et non uulnerata uulnerat. Sed quid sibi uult, quod in tota pulchritudine sponse, que tota pulchra dicitur, non uulneratur, nisi in uno oculorum, et in uno crine colli? Qui totam amat, et totam laudat, genas et labia, ubera et iuncturam femorum, ceteraque omnia, cur non in genis et labiis, ceterisque  sua pulchritudine mirandis; sed quasi amore captus, unius oculi et unius crinis pulchritudine uulneratur? An in his aliqua singularis gratia pulchritudinis prelucet, que pre ceteris illi placet? Profecto sic est. Ante omnia illi placent, propter que omnia illi placent. Quenam sunt illa? Puritas sancti amoris et puritas sancti timoris. Hec in uno oculorum, illa in uno cripe colli intelligitur. In Zacaria propheta de amphora uel impietate, que est cupiditas uel amor mundi, dicitur: Hec est oculus eorum in uniuersa terra . Hic autem oculus terram respicit, et non celum; mundum, non Deum; transitoria et non eterna; uisibilia et non inuisibilia: nec enim potest. Impurus est enim  et obscurus. At amor Dei cum perfectus est, et diuisus non est, oculus est simplex, purus, sua pulchritudine conspicuus, qui mira subtilitate conspicuus contemplatur, non ea que uidentur, sed que non uidentur. Hic est aspectus Rachelis que decora facie describitur, et uenusto aspectu . Hic est oculus, quo uidet Maria optimam partem, quam elegit, que non auferetur ab ea . Hic oculus solus non est, sed unus oculorum est. uere unus, quia uni intentus unum amat, unum curat. Est et alius oculus sponse, quo non iam pulchritudinem sponsi contemplatur; sed in se descendens, magis nolens quam uolens, se uidet egenam et miseram, multis necessitatibus et infirmitatibus expositam, non solum a suis, sed et alienis, tanquam  suis. Hinc domestica cura quotidiane necessitatis, hinc perturbatio mentis, et sollicitudo cordis, et afflictio spiritus. Hinc mens per plura diuiditur, per multa distenditur: hinc Martha sollicita est, et turbatur erga plurima. Propterea Martha non semel Martha est, sicut Maria semel Maria, que semel unum elegit, quod porro est necessarium. Sed Martha Martha sollicita est, et turbata cura presentium, et prouidentia futurorum. Necesse enim habet plurima uidere, plurimaque prouidere, suis et suorum necessitatibus necessaria. Nec undecunque potest, sed unde licet, unde honestissime decet. Hic oculus terrena uidens, quomodo potest puluere terrene cogitationis non aspergi, quomodo non turbari? Non ergo hic oculus  est, cuius pulchritudine uulneratur sponsus, sed ille unus oculorum, qui sponsum pure uidet, et ut illi adhereat, omnia abhorret. Si enim homo relinquit patrem et matrem, ut adhereat uxori sue, quanto rectius sponsa Christi omnia contemnenda relinquit, ut adhereat sponso suo? Sed quo magis heret, quam oculo? Nam ubi amor, ibi oculus. Oculus autem, quia uidere potest et uideri, index et illex solet esse amoris. Nam sua pulchritudine amorem prouocat, et secreta significatione amorem nuntiat. Pulchritudine dico fideli et uera, non fucata et ficta. Nam que oculos pingit stibio, speciem quam non habet mentitur; et oculus intentionis qui mendacio roboratur, ante oculos Dei frustra  tingitur. Non enim simulatis uirtutibus delectatur, sed ueritatem semper amat, cum sit ipse ueritas. Significatio quoque oculi et ipsa interdum fallit, sicut de quibusdam scriptum est: Oderunt me gratis, annuunt oculis . uerum Deus non irridetur. Significatione oculus amorem conciliat, cum in id ipsum crebro uertitur, aut immobiliter figitur, aut sine fraude fingitur. Amat autem sponsus oculum se auertentem, et crebro reuertentem. Sed miraris, quod dixi auertentem? Audi dicentem et ad sponsam: Auerte a me oculos tuos, quia ipsi me auolare fecerunt . In excessu siquidem contemplationis dum inscrutabiliter queritur inscrutabilis Deus, supra quam licet, bonum est oculos auertere, alioquin auolaturus est  ipse, et dicturus: Auerte oculos tuos. Et per Sapientem admonebit: Altiora te ne quesieris, et fortiora te ne scrutatus fueris . Interdum autem oculum se auertentem non amat, sed reuertentem amat. Sepe enim quis in tribulatione positus ad Deum clamat, ad Deum oculos leuat, et de tribulatione liberatus, et iam securitate resolutus aliorsum respicit, et a Domino oculum auertit. Sed mox uirga discipline a Domino percussus et castigatus respicit, et respici desiderat, dicens: Respice in me, et miserere mei . Hinc sepe in uno eodemque psalmo scriptum est: Et clamauerunt ad Dominum cum tribularentur, ipse uero sepe liberauit eos . Sepe iusti de presenti tribulatione uisibiliter non liberantur, sicut de quibusdam scribitur:  Distenti sunt, non suscipientes redemptionem, ut meliorem inuenirent resurrectionem . Sepe presentem consolationem intantum despiciunt, ut nec desiderent liberari. Sepe autem et desiderant, sed non sperant, Deum de se melius prouidere confisi, uel forte ad horam pusillanimitate pulsati; et dum post assiduas orationes non impetrant quod instanter orant, spes eorum paulatim labascit et deficit; quasi nolit liberare, qui possit. Hinc quidam ait: Oculi mei languerunt pre inopia . Et item: Defecerunt oculi mei, dum spero in Deum meum . Dum ergo spes deficit, oculus se auertit; dum spes resurgit, oculus recurrit. Hoc de spe temporalis consolationis uel liberationis dictum sit; que ex uariis causis uicissim nunc proficit,  nunc deficit. At spes eterne salutis non ita. Illa enim inter extrema pericula, inter uaria tentationum genera, immobilis persistit. Hanc salutem nec licet non desiderare, nec unquam desperare. Ille ergo oculus immobiliter figitur, unde nunquam auertitur. Ibi semper heret, ubi nunquam adheret. Hinc Propheta: Oculi mei semper ad Dominum . Nec te moueat, quod hi oculi dicuntur, quasi plures, cum uno oculorum uulacretur cor sponsi. Unus enim oculus est, quia unus amor uni rei totus intentus. Sed unius amoris uarie sunt affectiones, quibus multipliciter desiderando et sperando ad unum tenditur, ubi irreuocabiliter oculus figitur. Figitur autem oculus, cum clandestino et  quasi furtiuo aspectu non totum se aperiens, sed se recludens mysterium cogitationis solo loquitur nutu. Habet quippe sanctus amor nutus sibi accommodos, non illis similes, de quibus scriptum est: Pro eo quod eleuate sunt filie Sion, et ambulauerunt extento collo, et nutibus oculorum ibant ; sed mysticos et sancti pudoris conscios, quibus sponsa innuit et annuit sponso innuenti et annuenti. Nam ad illius nutum uult et non uult, sicut eam uult ipse uel uelle, uel nolle. Innuit sponsus, cum occulte suggerit, quid uelit; annuit cum supplicantis preces exaudit. Annuit sponsa, cum preceptis Dei sibi impositis obedit. Innuit, cum in occultis bonis suis per occultam intentionem quasi clanculum uidet, a quo solo uideri intendit. Innuit, cum nutum desiderii  sui in humilitate precum occulte et reuerenter exponit. Ne mireris, oculum fingi in significatione huius amoris, de quo nunc loquitur, cum sanctus amor nichil fictum habeat. Nam fingere non semper simulantis aut mentientis, sed interdum componentis, aut formantis, est aut dissimulantis; quibus modis, componendo scilicet, aut formando, aut dissimulando, Deus fingere inuenitur et sentitur. Scriptum est enim quia finxit se iehsu longius ire . Et item: Qui finxit sigillatim corda eorum ; et: Qui finxit oculum non considerat?  Et ibidem: Qui fingis laborem in precepto .



De uno oculorum, et uno crine colli.

uulnerasti, inquit, cor meum, in uno oculorum  tuorum, et in uno crine colli tui . Et ante et post, utrobique uidet sponsus, quasi circumspiciens sponsam, quod sibi placet; et utrobique unitas commendatur; in uno scilicet oculorum, et in uno crine colli. Unus autem crinis quomodo componatur, attende. In uertice ubi summitas capitis est, capilli in diuersa se uertunt, et alii descendunt ad frontem, alii ad occiduam capitis partem; alii hinc inde ad aures et tempora. Et in mulieribus que comam nutrire solent, capilli compti, et ad pulchram equalitatem decenter depexi, a uertice usque ad frontem discriminantur; et hinc inde per aures ad collum et humeros reducuntur, ubi in unum crinem colliguntur. Unus quippe crinis ex multis capillis colligitur, et in uno nodo constringitur, ne capilli sine lege  soluti, et uagi et sparsi, huc illucque defluant, et defluendo dedeceant. Hac arte se comunt et componunt, que cogitant que huius mundi sunt, sollicite quomodo placeant spectantibus. Sponse quoque Christi ut oculis eius placeat, curam capillorum suorum non negligit. Non enim qualicunque crine delectatur. Nam scriptum est: Confringet Deus capita inimicorum suorum, uerticem capilli perambulantium in delictis suis . Et Isaias: Decaluabit Dominus uerticem filiarum Sion, et Dominus crinem earum nudabit . Et post pauca, pro crispante crine caluitium interminatur. Et Apostolus: Non in tortis crinibus . At econtra religio et sanctificatio Nazareorum, et fortitudo Samsonis in capillis est. Subtiles igitur cogitationes sanctarum  intentionum et affectionum, de uertice mentis, hoc est de cognitione Dei, in quatuor partes diuiduntur, et pectine discretionis discriminantur. Alie sunt de bonis eternis, que ad frontem descendunt; alie de malis eternis, que retro respiciunt; alie de bonis  uel malis temporalibus, que ad dexteram et ad sinistram hinc inde se diuidunt. Hi capilli oculis sponsi placere probantur, quia dicit: Auferte malum cogitationum uestrarum ab oculis meis . Et item scribitur: Spiritus sanctus discipline effugiet fictum; et auferet se a cogitationibus, que sunt sine intellectu . Qui securitatem electis suis prestat dicens: Capillus de capite uestro non peribit . Omnes capilli eorum illi numerati sunt, quia cogitatio eorum apud Altissimum. Omnes autem capilli sponse ad collum, ubi est iugum obedientie, rediguntur, et in unum crinem nodo timoris constringuntur; quia in omnibus obedientia semper in timore Dei cogitanda est, sicut scriptum est: Que precipit Deus, hec cogita semper . Et item:  Deum time, et mandata eius obserua, hoc est omnis homo . Unus itaque crinis in collo, unitas est concordium cogitationum in iugo obedientie, quas timor Dei in unum colligit, et indissolubiliter constringit. Hic est timor sanctus permanens in seculum seculi; non quem caritas foras mittit, sed qui humilitatem seruat, et caritatem confirmat. Hic timor quod sparsum est colligit, quod dissipatum est unit, quod malum est expellit; que bona sunt nutrit, et nutrita custodit. Hic denique cor mundum et immaculatum facit, et omni custodia seruare satagit. Prima custodia est, ne quid mali in opus exeat; secunda, ne sermo malus ex ore procedat; tertia, ne quid mali in corde remaneat, unde aspectus sponsi offendi debeat. Hinc cor sponsi  uulneratur, hinc sponsa laudatur, quia mulier timens Deum ipsa laudabitur. Sancti igitur nominis tui, Domine, timorem pariter et amorem fac nos habere perpetuum. Amen.



TRACTATUS NONUS. DE BEATITUDINIBUS EuANGELICIS.


Beati pauperes spiritu, quoniam ipsorum est regnum celorum, etc. .

 Promissiones Dei uarie sunt et differentes, secundum merita iustorum, et iustificationes eorum. Singulis enim iustificationibus sua competit retributio; et unaqueque uirtus propriam habet laudem, propriamque mercedem, secundum dignitatem ordinis sui, et qualitatem generis sui. uideant pauperes et letentur. uideant, que sit pars eorum, qualis hereditas; non terrena, non caduca, sed incontaminata, immarcessibilis, conseruata in celis. uideant et letentur, quoniam ipsorum est regnum celorum. Ipsorum plane est, habendum et communicandum; hoc est, ut sibi habeant, et secum alios recipiant, secundum hoc, quod scriptum est: Facite uobis amicos de mammona iniquitatis, ut eum defeceritis, recipiant uos in eterna tabernacula . Recipiuntur hic pauperes in domibus reficiendi ad mensam eorum, sicut mendici et egeni, ut ex abundantia diuitum inopia pauperum suppleatur. In regno  celorum a pauperibus recipiendi sunt diuites, ut ex abundantia pauperum egestas diuitum suppleatur. Non enim sufficit eis iustitia sua ad obtinendum regnum celorum. Paupertas uia est in celum. Hanc pro Christo alii amant, emulatores paupertatis Christi; et istorum est regnum celorum. Alii non amant, sed patienter tolerant, et purgantur in camino paupertatis, ut probati ingrediantur in regnum celorum. Alii uero nec paupertatem sibi amant, nec tolerant, quibus non deest, ut egeant; sed pro Christo pauperes amant, facile tribuunt, communicant, et non sperant in incerto diuitiarum, sed thesaurizant sibi fundamentum bonum in futurum, ut apprehendant uitam eternam; et hi merito paupertatis intraturi sunt in regnum celorum; sed a pauperibus recipiendi, et pro consolatione pauperum felici commercio uicissitudinem recepturi. Sed, si omnes boni ingressuri sunt regnum celorum, tum  hi qui paupertatem amant, tum hi qui tolerant, tum etiam hi qui consolantur eam: quid sibi uult, quod regnum omnibus communicandum, iis solis repromittitur, qui uoluntariam amplectuntur paupertatem; si soli tales pauperes spiritu iudicantur? Ad hec facit differentiam, quod non dicitur de eis: Intrabunt in regnum celorum ; sed quod amplius uidetur: Ipsorum est regnum celorum. Nam, cum omnes benedicti a Deo benedicendi percepturi sint regnum celorum, quod eis paratum est ab origine mundi, de omnibus quidem creditur, quod intrabunt in regnum celorum, de quibusdam tamen specialiter dicitur: Talium est regnum celorum . Est et aliud, quod nos mouere possit. Nam cum cetere promissiones in hac serie euangelice distributionis  in futurum differantur, hec tamen promissio nulla dilatione suspenditur, sed quasi iam exhibita monstratur; ut magis uideatur presentis beneficii adeptio, quam future retributionis exspectatio. Et de his qui persecutionem patiuntur propter iustitiam, similis forma subiungitur. Nam et horum et illorum regnum celorum esse pronuntiatur; quasi iam nunc reddita sit merces sine mora, sine impedimento, sine dilatione. At mites nondum dicuntur possidere terram: sed dicitur, quia possidebunt terram; et misericordes misericordiam consequentur; et qui lugent consolabuntur; et qui esuriunt iustitiam, saturabuntur; et pacifici filii Dei uocabuntur; et mundi corde Deum uidebunt ; sed hec omnia in futuro. Huius  autem diuersitatis aliqua ratio querenda uidetur. Forte iste due iustificationes, prima scilicet et ultima, quarum merces non differtur, perfectorum sunt, qui in camino paupertatis, uel igne persecutionis examinantur, sicut examinatur argentum, et excoquuntur ad purum, qui edificant super fundamentum aurum et argentum et lapides pretiosos; et hinc exeuntes, nec ligna, nec fenum, nec stipulam secum portant, que in illis ardeant; sed mox ut hinc exierint, ad celum conuolant, non dilati a regno, quoniam ipsorum est regnum celorum. Sine his autem uirtutibus, quibus purgantur, que infirma sunt ceterarum uirtutum, (uniuerse enim iustitie nostre sicut pannus menstruate , quicunque boni inueniuntur, ex aliqua parte edificare  uidentur super fundamentum, ligna, fenum, stipulam, que necesse est, ut in illis ardeant, saluandis quidem, sic tamen quasi per ignem. Nam et qui mundo corde sunt, quibus promittitur uisio Dei, indigent tamen adhuc purgari. Quis enim gloriabitur castum se habere cor?



De iustificationibus martyrii.

Duo genera martyrii, alterum in carne, alterum in spiritu. His duabus iustificationibus consummari uidentur, ceterarumque uirtutum perfectio, cum ad consummationem peruenerint, his merito ascribenda est; quia ex his perficiuntur; cum necesse sit, omnes iustos uel in carne, uel in spiritu, pro Christo pati, ut perfectionis gloriam assequantur. Pauperes autem spiritu qui sint, plenius intelligitur, si spiritus  a spiritu discernatur. Occasionem facilioris intelligentie dat nobis Propheta, qui dicit: Iuxta est Dominus his qui tribulato sunt corde, et humiles spiritu saluabuntur ; et Apostolus, qui dicit: Non accepimus spiritum huius mundi; sed Spiritum, qui a Deo est . Spiritus huius mundi non incongrue intelligitur princeps huius mundi, de quo et in alio loco idem Apostolus dicit: Cum mortui essetis delictis et peccatis uestris, in quibus aliquando ambulastis secundum seculum mundi huius, secundum principem potestatis eris huius, spiritus, qui nunc operatur in filios diffidentie . Hoc spiritu huius mundi cum afflatur spiritus hominis, mox et inflatur, et assimilatus ei a quo afflatur, potest et ipse dici spiritus huius mundi, cum concupiscit ea que mundi sunt. Hic  autem spiritus superbus est, et uanus, presumptuosus, ambitiosus, alta semper sapiens, et humilia contemnens. At qui Spiritu Dei aguntur, quanto magis eo afflantur, tanto minus inflantur, et tanto magis humiliantur; sicut pauperes spiritu, non alta sapientes, sed humilibus consentientes. uirtus itaque pauperum spiritu ex defectu spiritus et abundantia spiritus estimanda est. Quanto enim minus habet quis de spiritu suo, tanto magis abundat in eo Spiritus Dei; et quo amplius a spiritu suo deficit, eo abundantius secundum Spiritum Dei proficit. Unde si queratur, secundum quem spiritum pronuntientur pauperes spiritu, rectius uidetur intelligi, secundum Spiritum Dei, qui pauperes facit et ditat, humiliat et subleuat. Nam quos facit pauperiores,  hos facit et ditiores; et quos humiliores, hos facit sublimiores, non secundum altum elationis, sed secundum culmen perfectionis. Si cui tamen uidetur quasi per priuationem dici: Beati pauperes spiritu , quasi minus habentes de spiritu, uel quasi deficientes a spiritu, suo uidelicet, uel huius mundi, sicut pauperes rebus dicuntur, qui substantiam rerum non habent: hoc sane doctrine non aduersatur, sed per interpretationem cum superiori sententia ad eamdem fere redit intelligentiam. uerumtamen, prior sententia preferenda uidetur, quia humiles spiritu et pauperes spiritu, secundum eamdem rationem dici conuenientius estimantur. Humiles autem spiritu secundum habitum dicuntur, et  non secundum priuationem, hoc est secundum spiritum quem habent, et non secundum spiritum, quo carent. Quod autem ii, qui secundum Spiritum Dei proficiunt, a suo spiritu deficiant, ostendit Propheta, qui ad Deum loquitur, dicens: Auferes spiritum eorum et deficient, et in puluerem suum reuertentur. Emittes Spiritum tuum, et creabuntur . Auster uices suas non peragit, dum a flatu suo aquilo non quiescit. Hic in sua lenitate non sibilat, dum in spiritu uehementi aquilo perdurat. Propter quod scriptum est: Surge, aquilo, et ueni, auster .



De spiritu hominis.

Spiritus autem hominis tribus modis tumescit et grandescit in se; et eque tribus modis deficit et detumescit a se. Tumescit opinione uana, spe uana, cupiditate  uana, tribus his omnibus uanis. Tumor enim et inflatio uanitas est, et qui tumet inanis est et uacuus, tam plenus nichilo, quam plenus superbie uento.



De opinione falsa.

Tribus modis homo tumescit opinione uana, hoc est opinione falsa. De superbia enim spiritus sui sibi credens, nunc de Deo falsa confingit, nunc de se ipso superbe sentit, nunc aduersus proximum incerte suspicionis, uel male cogitationis locum inuenit. De Deo quidem falsa opinio periculosissime admittitur. Nam que Dei sunt occulta et arcana, ex incerto humane opinionis uentilare non licet; nec aliud de Deo credere, quam ipse de se dignatus est reuelare. Ipse enim sibi testis est, secretorum suorum conscios eatenus habere uoluit, quatenus  fidei conscientia se extendit, que de testimoniis Scripturarum astruitur, et earum ratione subnixa, immobiliter statuitur et stabilitur. Scriptura enim sancta diuinitus inspirata est. In ea scripta est nobis forma fidei; quidquid ultra queritur, non inuenitur. Omnis humana adinuentio, que pietati fidei, formeque prescripte obuiat, presumptioni spiritus deputanda est. Nam spiritus presumptionem siue inflationem sola curare potest humilitas fidei, que exsufflat, quidquid inspirauit spiritus superbie, qui Deo semper aduersatur, cui et Deus semper resistit, humilibus dans gratiam suam. Hec autem humilitas fidei primas partes uendicat in uirtute pauperum spiritu. Hec dignam reuerentiam uerbis Dei exhibet;  illis credula, illisque contenta. Quisquis perfecte hanc habet, non sibi credit, sed spiritum suum Deo credit, ut sit creditus cum Deo spiritus eius. Sed et Deus se illi credit, committens illi tanquam fideli suo mysteria consilii sui; et spiritus hominis Spiritu Dei per inspiratam gratiam informatur, ut fidelis sit credendo fideli Deo, qui fidelis est in omnibus uerbis suis. Et dum de corde nostro omnes erroris impietates per Spiritum Dei eliminantur, nichilque falsum uel indignum de Deo creditur, Spiritus sanctus reddit testimonium spiritui nostro, ut spiritus noster in hac parte nil in se retineat de se, sed sibi renuntians seque abnegans, deficiat a se, ne quid opinari presumat de Deo, quasi a se. Omnis enim opinio hominis de  Deo, sicut pia est, si a Deo est; ita pia non est, si ab homine est. Bonus itaque defectus spiritus est, cum a sua opinione deficiens, nil circa Deum audet, cui non testimonium perhibeat in uerbis Dei Spiritus Dei. Dicat ergo pauper spiritu, quoties meminerit Dei, et in hac meditatione delectatus fuerit: Memor fui Dei, et delectatus sum: et defecit spiritus meus .



De opinione uana.

De se superbe sentit homo, cum bona que habet, uel habere uidetur, sibi tribuit; et magnus in oculis suis, sese opinatur plus esse quam sit, et plus posse quam possit. Nihilominus de se superbe sentit, cum malis que patitur, indignum se iudicat, uel cum mala, que facit, dissimulat, uel excusat,  uel etiam laudans, laudanda putat. Contra proximum superba opinione tumescit, cum mala proximi in ira, sicut ex ira, grauius accusat, uel damnat, uel bona eius ex inuidia diminuendo extenuat. Tumor autem spiritus in iudicio sui, uel proximi, sicut malus, ita defectus spiritus ab utroque tumore, laudabilis est; et ad illos pertinet, qui per humilitatem spiritus Deo placent, et sibi displicent.



De spe uana.

Spe uana tumescit spiritus hominis, cum de iustitia sua nimis securus, supra merita sua in exspectatione superne retributionis spem extendit. A presumptione spei in exspectatione superne retributionis spiritus hominis deficere debet; non per  uehementiam extreme desperationis, nec per pusillanimitatem molestissime trepidationis, sed per moderationem spe misti temperatique timoris. Spes enim sine timore, uane securitatis est, timor sine spe, peruerse desolationis est. Qui autem timore tristitie absorptus est, ut de salute desperet, ut se dignum pena, et indignum misericordia iudicet, et dicat: Maior est iniquitas mea, quam ut ueniam merear ; de hoc queri potest, si superbus est, qualis sit superbia eius, que mentem non uidetur in altum erigere, sed per nimiam deiectionem ad ima detrudere. Hoc autem auget questionem, ne dicatur superbus, quod, sicut scriptum est: Initium omnis peccati superbia est . Et  de pusillanimitate spiritus similis questio suboritur, de qua Propheta dicit: Exspectabam eum, qui saluum me fecit a pusillanimitate spiritus, et tempestate . Nam, cum desperatio uel pusillanimitas spiritus corruptio humilitatis esse uideatur, nimiaque deiectio et immoderata depressio, mirum est, si quod elationi contrarium esse uidetur, ad superbiam pertineat; uel si non pertinet, mirum eque uidetur, quomodo initium omnis peccati superbia dicatur. Sed, quoniam nostri propositi non est hoc loco questiones uentilare, aliis relinquimus requirendum, utrum talis desperatio uel pusillanimitas spiritus ad superbie peccatum pertineat, an tantum ad superbie penam. Nos autem ad pauperes spiritu accedamus, ad quos nec superbi pertinent,  nec spiritu pusillanimes, nec desperati; sed distringendi sunt a superbis pusillanimes spiritu et desperati.



De spe uana atque superbia.

Spe uana eque superbit et tumet, qui in se confidit, hoc est in uirtute sua, uel sapientia, uel in eloquentia, uel in terrena substantia, uel in fama, uel in nobilitate sua, uel in hominum gratia, uel in quacunque causa: preterquam in solo Deo, qui solus liberare potest in tempore tribulationis; qui non relinquit sperantes in se, ad quem Propheta dicit: Domine uirtutum, beatus homo qui sperat in te . Et iterum: Domine, spes mea a iuuentute mea . Et iterum: Deus auxilii mei, et spes mea in Deo est . Spes autem, cum humiliter in Deo ponitur, non confundit; quia Deus ueritas  est et neminem fallit. Maledictus autem, qui confidit in homine, et qui ponit carnem brachium suum . Homo autem interdum cum potest liberare, non uult; interdum cum uult, non potest. Deus autem, sicut semper potest, ita et uult semper saluare sperantes in ipso, et non in se, nec superbe presumentes de ipso, nec de se. Propheta dicit: Qui confidunt in uirtute sua, et multitudine diuitiarum suarum gloriantur; frater non redimet . Ecce a gratia redemptionis alieni sunt, qui in se confidunt, et de se presumunt.



De mala uel bona securitate.

Sunt nonnulli uana spe securi, qui adiiciunt peccatum super peccatum dicentes: Miserationes Domini multe sunt : qui de Dei misericordia  sibi blandientes, et quasi in ea spem ponentes, tanto sunt superbiores, quanto securiores. uera autem securitas timor Domini est. Hic nempe timor magis securum facit, quam tumidum: quo carentes et misericordiam Dei sibi pollicentes ipsi se decipiunt, ut confundantur ab exspectatione sua. Non enim secure peccantibus, sed Deum timentibus, et peccare cessantibus, misericordia repromittitur. Consulamus Scripturarum testimonia super hec. Propheta dicit: Secundum altitudinem celi a terra, corroborauit misericordiam suam super timentes se . Et: Quomodo miseretur pater filiorum, misertus est Dominus timentibus se . Et in alio loco: Prope timentes eum salutare ipsius . Et beatissima mater misericordie. Misericordia,  inquit, eius a progenie in progenies, timentibus eum . Ecce quomodo coniunguntur timor Dei et misericordia Dei, ut sperari non debeat misericordia Dei sine timore Dei. Sicut enim periculosus est timor sine spe mittens in desperationem; sic perniciosa est spes sine timore pertrahens ad obstinationem. Propter quod in lege scriptum est: Non accipies loco pignoris inferiorem et superiorem molam . Superior quippe mola spes est, et inferior timor. Inter has commolitur, quidquid salubriter manditur. Altera autem sine altera inutilis est; et cum loco pignoris accipitur, altera per se nec danti nec accipienti ualet. Pignus autem pro securitate accipitur, quia securum facit. Pignus autem  quale sit, Apostolus docet dicens: Qui unxit nos Deus, et signauit nos, et dedit pignus spiritus in cordibus nostris . Hoc ad Corinthios. Ad Ephesios autem sic: Signati estis Spiritu promissionis sancto, qui est pignus hereditatis nostre . Pignus ergo Spiritus sanctus est, qui nobis ueram securitatem prestat in coniunctione timoris et sancte spei. Nam sine timore uana est securitas, sine spe nulla est securitas; in his uero simul uera est securitas. Timor ergo Dei spem comprimere debet, ut detumescat a presumptione sua; ne inanescat in uanitate sua, et confundatur ab exspectatione sua. Consequens enim est, ut spiritus hominis orando et sperando in Deum proficiat; sic autem presumptione spei in se a se deficiat, ut dicere possit cum  Propheta: uoce mea ad Dominum clamaui, uoce mea ad Dominum deprecatus sum. Effundo in conspecta eius orationem meam, et tribulationem meam ante ipsum pronuntio. In deficiendo ex me spiritum meum . Et illud: uelociter exaudi me, Domine; defecit spiritus meus . Dilatio exauditionis Deo non conceditur, sed uelociter exaudire postulatur, cum in timore Dei spiritus hominis deficit; ut omnino non speret in se, non in uirtute sua, non in sapientia, non in arte uel calliditate sua, non in omni facultate sua; sed in solo Deo et in eis que Dei sunt, quia Dei sunt. In bonis enim nostris, quia a Deo sunt, ut puta in fide et in operibus iustitie et misericordie, ita spes ponenda est post Deum, ut tota fiducia nostra a nobis abstrahatur,  quamuis nostra sint bona; et in eum proiiciatur, cuius ipsa sunt dona. Nam qui de donis Dei fiduciam in Deo ponendam ad se trahit, Deo iniuriam facit. Et quoniam auxilium inde solet inuocari, unde et sperari, qui a se sperat auxilium, magis se ipsum inuocat, quam Deum. Propterea nondum dicere potest: uelociter exaudi me, Domine, defecit spiritus meus.



De cupiditate uel superbia.

Cupiditate uana grandescit animus duobus modis, amore scilicet utendi uel habendi que possidentur, uel desiderio possidendi que non habentur. Ipsum autem desiderium amor quidam est. Nam desiderare est quodam modo amare. Cupiditas autem est amor mundi, sicut caritas est amor Dei.  Cupiditas querit que sua sunt, non que Iesu Christi: querit autem sic. Nunc per amorem terrene possessionis, nunc per amorem lubrice fluxeque uoluptatis, nunc per amorem dominationis, nunc per amorem ambitiosi honoris, nunc per amorem admirationis, fauoris et laudis. Hec sunt que cupiditas contra Deum superbe et insatiabiliter querit. Hec sunt que caritas propter Deum nobiliter, et ut ita dixerim, suo superbiendi modo contemnit. Habet enim caritas, si fas est dicere, superbiam suam, qua ipsam superbiam, et quidquid contra Deum superbum est, nobiliter contemnit. Hinc ad apostolos dictum est: Fortitudinem gentium comedetis, et in gloria eorum superbietis  . Deum propter contemnenda contemnere, et plus quam Deum contemnenda diligere, uilis est superbia, et confusione digna. Gloriam autem mundi propter Deum contemnere, nobilis est superbia. Nobilior autem, si ipsa confusio propter Christum inconfusibiliter contemnatur, qui proposito sibi gaudio sustinuit crucem confusione contempta . Melius est enim dignitates et honores in hoc mundo erubescere, quam crucem Christi, quam paupertatem Christi, quam humilitatem Christi. Qui erubuerit, inquit, me et meos sermones, hunc Filius hominis erubescet, cum uenerit in maiestate sua, et sanctorum angelorum . Non est seruus maior Domino suo . Que non erubuit Christus pro nobis, non sunt erubescenda pro  Christo a nobis. Qui pudore retinetur ab imitatione uel emulatione humilitatis Christi, nonnichil adhuc de suo spiritu habet.

uanus est enim huiusmodi pudor, et quantum ab humilitate recedit, tantum et superbie accedit. Sancta autem paupertas magis estimanda est ex humilitate animi, quam ex tenuitate patrimonii. Pauperes spiritu magis dicendi sunt, qui non habent magnum sensum, quam qui habent exiguum censum. Nam qui superbe sentiunt, etsi rebus inopes sunt, ad pauperes spiritu minus pertinent, quam illi, qui sic habent, ut sint quasi non habentes. Sancta itaque paupertas mundum et que mundi sunt contemnens, habitis et habendis et desiderio habendi renuntians, et ab omni presumptione spiritus sese temperans,  Deo sic accepta est, ut dicat: Beati sunt pauperes spiritu, quoniam ipsorum est regnum celorum . Deo sic amabilis est et chara, ut qui pauper est, Deo pro se sollicito gloriari possit, et dicere: Ego autem mendicus sum et pauper; Dominus sollicitus est mei . Si omnes honores diuitum conferantur, quid hunc honorem equare potest? Quis diuitum presumere audeat, ut dicat, ego plenus sum et opulentus, Dominus sollicitus est mei? Diues sufficit ipse sibi, nec indigere sibi uidetur, ut Dominus sui sollicitudinem gerat. uox pauperis et gloria pauperis hec est: Inclina, Domine, aurem tuam, et exaudi me, quoniam inops et pauper sum ego . Si accesserit pauper quispiam ad hominem prediuitem et prepotentem, et dicat:  Inclina aurem tuam, et exaudi me, quis circumstantium hoc patienter ferat? Nonne ab omnibus exploditur et exsibilatur? Nonne ab ipso potente superbo oculo respicitur et despicitur? Nonne de ipsa domo contumeliose extrudi et deturbari iubetur? Quis audeat dicere ad Dominum suum: Inclina aurem tuam? Quis hoc audeat ad Dominum dominantium? Quis nisi pauper, et pauper spiritu? Eius nempe uox est: Letifica animam serui tui: quoniam ad te, Domine, animam meam leuaui . Si saperet que sunt super terram, et non que sursum sunt, non diceret, ad te, Domine, animam meam leuaui. Pauperes ergo spiritu qui in imis cor suum non humiliant, sed ad celestia desiderant, suspirant et estuant;  hi animam suam ad Deum leuant. Ibi cum Christo abscondita est uita eorum, ibi est oculus et amor eorum, ibi cor et thesaurus eorum. O felicem paupertatem, non solum in regno celorum, sed ipso regno celorum munerandam! O felicem paupertatem, quamuis mundo despicabilem, Deo tamen honorabilem! Parcet enim pauperi et inopi, et animas pauperum saluas faciet; et honorabile nomen eorum coram illo . O infelices diuitias, perpetua egestate mutandas! O miseram felicitatem eterna calamitate compensandam! Diues sepultus in inferno, et pauper in sinu Abrahe requiescens , causam pauperis et diuitis certa diffinitione decidunt. Cruciatur diues ardens et sitiens, et non accipit consolationem a paupere, quia pauperi non  fecit consolationem, quia recepit bona in uita sua. uerumtamen ne desperent diuites; attendant, quia Abraham diues fuit, in cuius sinu Lazarus requieuit. Sic autem attendant ad Abraham, ut diuitias habeant sicut Abraham, habeant ex iustis causis, habeant ad usus licitos, habeant ad gratiam hospitalitatis exhibendam, sicut Abraham. Denique habeant non sibi retinendas, sed pauperibus communicandas, a quibus recipiantur in eterna tabernacula. Salus enim diuitum gloria est pauperum. Beati enim pauperes spiritu, quoniam ipsorum est regnum celorum . Beati mites, quoniam ipsi possidebunt terram .

Promissiones Dei uarie sunt et differentes, secundum merita iustornm, et iustificationes eorum. Singulis enim iustificationibus sua competit retributio,  et unaqueque uirtus propriam habet laudem, propriamque mercedem, secundum dignitatem ordinis sui, et qualitatem generis sui. Mitibus terra possidenda promittitur. uirtus mitium mansuetudo est, ut uerum sit quod Propheta dicit: Mansueti autem hereditabunt terram . Si beati sunt mites, beati utique sunt et mansueti. Audiant hoc mansueti, et letentur . Audiant, quia nunc sunt, uel futuri sunt beati; audiant, et unde beati. Quoniam ipsi possidebunt terram. Sunt, qui pugnant et litigant pro terra, homines immites premunt et mitibus imperant. Cur non isti beati, quoniam possident terram? Imo quomodo beati, si deuorabit eos terra? O terra, terra, terra, quanta uanitate diligeris a filiis hominum, qui sumpti sunt  de terra, consumendi sunt a terra; et ipsi quid sunt, nisi terra? Filii hominum usquequo graui corde, ut quid diligitis uanitatem  huius mundi, ubi non est nisi concupiscentia oculorum, et superbia uite? Scitote quique terrigene, et filii hominum, quia non est nobis manens hereditas in terra, nisi gleba nostri corporis, que est terra de terra! Quid uult ergo sibi ista promissio: Beati mites, quoniam ipsi possidebunt terram? Quid sibi uult, quod mitibus Deus terram promittit, cum aliis regnum celorum promittat? Beati enim pauperes spiritu, quoniam ipsorum est regnum celorum . Quid terram promittit, qui terram monet contemnere? Nonne omnibus iustis celum repromittitur, et peccatoribus  penitentiam agentibus? Propter quod scriptum est: Agite penitentiam, appropinquabit enim regnum celorum . Nonne omnibus qui ad dexteram collocandi sunt, dicetur in fine: uenite, benedicti Patris mei, possidete regnum, quod paratum est uobis ab origine mundi?  Nunquid igitur uirtus mitium huius mediocritatis est, meritique tam tenuis, ut merces ei in terra constituatur? At laudem eius, quanta sit, audiamus mansuetudinis discende exemplum Dominus in seipso proponit dicens: Discite a me, quia mitis sum et humilis corde, et inuenietis requiem animabus uestris . Et ubi requiescat Spiritus eius ostendit dicens: Super quem requiescet Spiritus meus, nisi super humilem et quietum, et trementem sermones meos?  Si ergo Spiritus Dei requiescit super mansuetos, ut in eo et ipsi requiescant, tanquam inuenientes requiem animabus suis; magis magisque mouere nos potest cur uirtuti tante laudis meritique tanti terra a Domino repromittatur, qui arguit pro mansuetis terre, qui dirigit mansuetos in iudicio et docet mites uias suas , qui exsurget in iudicio , ut saluos faciat omnes mansuetos terre? 



Quod exire debeamus de Ur Chaldeorum.

Abrahe cui date sunt promissiones, Dominus terram repromisit dicens: Tibi dabo terram Chanaan, funiculum hereditatis tue . Quem ut duceret in terram quam pollicitus est ei, eduxit prius de terra in qua habitare consueuerat, dicens: Exi de  terra tua, et ueni in terram, quam monstrabo tibi . Eduxit eum de terra Chaldeorum, de loco natiuitatis sue. Quo exemplo monemur et nos exire de Ur Chaldeorum, de incendio uidelicet uitiorum, de loco captiuitatis nostre. Caro enim nostra in peccato concepta, et peccato obnoxia, terra Chaldeorum est, et locus natiuitatis nostre. Et nos quidem, quia Christi sumus, semen Abrahe sumus. Nam qui sunt secundum spiritum, hi reputantur in semine, sicut filii promissionis, cum Isaac, qui per repromissionem natus est. Habitat autem Abraham, sed in semine suo, in terra promissionis, eiectis inde Chananeis a filiis Isrel. Et illi quidem non in gladio suo possederunt terram; sed Dominus eiecit a facie eorum gentes; et sorte diuisit eis terram in  funiculo distributionis: et habitare fecit in tabernaculis eorum tribus Isrel .



De triplici statu carnis nostre.

Terra Chaldeorum, et terra Chanaan, terraque promissionis, triplicem statum nostre carnis designant. Nam ante propositum conuersionis terra Chaldeorum est caro nostra; unde iubetur Abraham exire. In initio conuersionis uitiis nondum subiugatis terra est Chanaan, a Chananeis adhuc possessa, quibus bellum indicitur a filiis Isrel. Terra promissionis est a filiis Isrel iam possessa, quando, uitiis exclusis, usu discipline castigata est caro; et castigata, ut non regnet peccatum in mortali corpore . Caro in seruitutem redacta et spiritui  subdita, caro non exhibens membra sua arma iniquitati ad iniquitatem; sed exhibens membra sua arma iustitie in sanctificationem. Caro hec terra est quondam Chanaan, non iam a Chananeis possessa, sed exclusis carnalibus desideriis iam a filiis Isrel expurgata et possessa. Etiam Chananeus, etsi rarus, habitat ibi, non tamen dominatur. Carnalis enim affectus reprimi potest, ne ei consentiatur. Hec autem terra quondam terra Chanaan, longe distat a terra Chaldeorum. Chaldei manent in terra sua, et non eiiciuntur a semine Abrahe, sed iubetur Abraham illinc exire. Sunt enim quidam, quibus dicitur: Moriemini in peccato uestro . Hi sunt qui habitant in terra Chaldeorum, de quorum medio exit Abraham, ut eiiciat Chananeum, et possideat  terram lacte et melle manantem. uide, an forte hec sit terra, que mitibus repromittitur possidenda. uirtutis initium mansuetudo est. Sed attende quod alia est mansuetudo hominis ad seipsum, alia ad proximum, et alia ad Deum. Que primo ponitur, primo consideretur.



De mansuetudine hominis ad seipsum.

Sunt enim in homine tria hec, caro, uoluntas et ratio. Carnem autem nunc eam dixerim, que concupiscit aduersus spiritum: ad quam pertinent non solum uitia carnis, sed et anime uitia, de quibus Apostolus dicit: Manifesta sunt opera carnis, que sunt fornicatio, immunditia, impudicitia, luxuria, idolorum seruitus, ueneficia, inimicitie, contentiones, emulationes, ire, rixe, dissensiones, secte, inuidie,  homicidia, ebrietates, comessationes, et his similia . uides, quam multa enumeret animi uitia, ut iram et inuidiam; quam multa uitia carnis, et omnia dicit opera carnis; haud dubium, quin illius carnis que concupiscit aduersus spiritum. Caro itaque hic dicitur quod in nobis irrationabiliter appetit. Inter hanc carnem et rationem media constituta est uoluntas; tunc recte media, cum rationi concordat, habens rationem supra se sibique imperantem, et carnem sub se sibique seruientem. Quod si carni concordat, et a ratione discordat, iam sub carne est, non carni dominans, sed turpi et miserabili seruitute preter morem domine ancille sue seruiens. Cumque caro et uoluntas inter se  consentiunt, et a ratione dissentiunt, uoluntas ipsa quasi indomita et immansueta iugum obedientie detrectat, nec mansuescit imperio, nec acquiescit consilio, nec mitescit blandimento. Sed sicut mulier procax et contentiosa, contra rationem nunc pugnat, nunc litigat, nunc murmurat; et non est pax in domo, in qua habitat. Quisquis autem secundum carnem ambulat, passionibus carnis seruiens, cum dominatur peccatum in mortali corpore, cum in regno peccati scribitur lex peccati, ut ei subiiciatur seruus peccati; nunquid hic terram corporis sui possidet, aut terram cordis sui? Nonne magis possidetur a terra, nullam habens libertatem qua se liberet, qua se expediat, qua excutiat quod premit et aggrauat? Obrutus est enim a terra, et quasi sepultus  in terra, inter dormientes in sepulcris, quorum Deus non est memor amplius , nisi forte respexerit, qui facit terram tremere. Ratio enim a uoluntate derelicta, sola quid potest, quia sola est? ue enim soli . Et si a facie Domini mota fuerit terra , ut uoluntas excitata resurgere possit, cum ceperit rationi concordare, restituitur suo ordini, sue libertati, sue paci, et ita sibi. Ordini quidem restituitur, quia suo superiori subdita, et suo inferiori iam prelata, ibi se per gratiam inuenit, unde per culpam sponte recessit. Libertati restituitur, cum hinc obedientiam suscipiens, et exhibere uolens, hinc obedientiam imponens, et iam quasi quodam iure exigens; non se mouet secundum carnem, sed secundum se mouet  carnem, et membra perurget ad obsequium suum in ministerio pietatis et salutis, in operibus iustitie et misericordie, in omnibus adimplendis, exsequendis, et perferendis, que auctoritas rationis ipsa uoluntate consentiente uel facienda uel toleranda decreuerit.

Quod si membra secundum carnem mouere se ceperint, uoluntas rationi consentanea sua libertate utens obsistit, ne promoueantur, imperatque eis, ut in se conquiescant, et pacem habeant; et iam incipit terra possideri; quia animus humilis est et quietus, mitis et mansuetus, consentiens se a ratione possideri, ut terram possideat, et in ea potestatem habeat. Hec possessio terre quasi quedam merces est mansuetudinis. Et qui secundum dictum modum  mansueti sunt, incipiunt paci sibique restitui, et in pace sua beatificari, quia pax hominibus bone uoluntatis. Homo quidem primum a ratione discordans, et quasi a se recedens, cepit possessione terre sue destitui, et in se exsulare, quasi extra se, et quasi in terra aliena, et in terra obliuionis, in regione dissimilitudinis. Post preuaricationem rediens ad cor, inuenit se apud se; et ne careat se, ipse sibi redditur, et quasi in Iubileo anno possessio ei restituitur, ut requiescat sub uite sua, et sub ficulnea, et in pace terram possideat, quia mitis est. Beati mites, quoniam ipsi possidebunt terram . Hec terra promissionis, terra quondam Chanaan, quam pollicitus est Deus Abrahe, dum adhuc degeret in terra Chaldeorum, in terra aliena, ubi  non cantatur canticum Domini, nec hymnus de canticis Sion. Hec est terra sancta, ubi secundum spirituales sensus et affectus habitat semen Abrahe templum Domini, quo adoratur et colitur Deus: propter quod Apostolus dicit: An nescitis, quia corpora uestra templum sunt Spiritus sancti?  Et iterum: Templum enim Dei sanctum est, quod estis uos . Hec terra nondum plene possidetur, quia nondum plena mansuetudo in nostra uoluntate inuenitur. In nonnullis enim rationi reluctamur; et caro nobis in nonnullis reluctatur. Qualia facimus contra rationem, talia sentimus per carnem. uerumtamen uoluntas ex parte rationi subiecta, ex parte habet sibi carnem subiectam; et ex  parte tamen contradicentem et oblatrantem. Sic sunt enim indisciplinati motus in corde uel in corpore nostro, sicut latratus canis, qui molestus est uiatoribus magis latratu quam morsu. Latratus quidem molesti sunt, et suspecti, sed morsus noxii: et latratus ualent ad custodiam et cautelam; nam interdum pro nobis latrant, et non semper contra nos; Deo ita dispensante, ut caute ambulemus, ut ad uigilandum excitemur, ne unquam per securitatem obdormiamus in morte. Quod si canes latrant circa domum, nunquid non ideo in pace possidetur domus? Et si contradictio aliqua est in carne nostra, non solum rationi, sed et nostre uoluntati contraria, nunquid non ideo possidemus terram? Imo possidemus, nondum omnino ut uolumus, sed ut pro  tempore possumus. Et in regno patris latrunculi inueniuntur, sed deprehensi aut suspenduntur, aut aliis suppliciis addicuntur, ut per iudicium et iustitiam sua pace regnum stabiliatur. Sine iustitia enim non est pax in regno, non est pax in domo, non est pax in corde nostro, non est pax in carne nostra, non est pax in terra nostra. Iusti enim hereditabunt terram. Si in iustitia possidetur terra, possidetur et in pace; nec sine iustitia possidetur in pace. Propter quod scriptum est: Iustitia et pax osculate sunt . Hec terra que nondum plane possidetur, et tamen aliquo modo possidetur, tunc plane possidebitur, cum tota corruptione carnis per gloriam resurrectionis absumpta in nullo reluctabitur uel uoluntas rationi, uel caro  uoluntati. Erit hoc, cum totum semen Chanaan de terra exterminabitur, cum omnis maledictio Chanaan a nobis auferetur. Maledictus est enim Chanaan, et seruituti subiectus; sed ipsa creatura liberabitur a seruitute corruptionis in libertatem glorie filiorum Dei. Et tunc mansueti hereditabunt terram, et delectabuntur in multitudine pacis. Et qui nunc sperant in Domino, et faciunt bonitatem, tunc inhabitabunt eam, et pascentur in diuitiis eius. Terra nimirum prediues erit et opulenta, fluens lacte et melle, utpote aliena ab omni malo pro mercede prioris obedientie. uirtus siquidem mansuetudinis hominis ad seipsum, ex patientia constat et obedientia, tum uoluntatis ad rationem,  tum carnis ad uoluntatem. Ratio enim mansuete uoluntati, et hec mansuete et edomite carni, nunc quedam dura imponit toleranda, et est ibi uirtus patientie; quia patienter tolerantur; nunc aliqua bona facienda iniungit, et est ibi uirtus obedientie, quia humiliter efficiuntur. Erit ergo lac consolationis per immunitatem mali merces patientie, eritque mel per plenitudinem omnis boni merces obedientie.



De mansuetudine hominis ad proximum. Beati mites quoniam ipsi hereditabunt terram .

Mitibus terra promittitur, terra certe promissionis. Terra autem promissionis per significationem quatuor modis accipienda uidetur. Primum quidem quoad uniuersitatem fidelium terra promissionis est  multitudo fidelium, in iustitia fidei et obedientie, in qua Abraham placuit Deo, per totum mundum collecta, et in sinu Abrahe in fine colligenda. Hinc Abrahe, iuxta Apostolum, repromissum est ut heres esser mundi , quia multarum gentium Pater futurus. Secundum propriam spem singulorum terra promissionis est in singulis terra cordis et corporis sui, unicuique in possessionem data, per mansuetudinem in pace possidenda. Tertio quoque promissionis terra est terra uiuentium, ubi societas est beatorum, ubi nemo moritur, ubi est Ierusalem illa, que edificatur ut ciuitas, cuius participatio eius in idipsum: non pertransibit per eam incircumcisus et immundus: Chananei non habitant ibi; hinc exclusi sunt maligni spiritus, non  est eis pars neque sors in terra sanctorum. Possessio huius terre mansuetis promittitur, quia beate societatis participatio mansuetudine acquiritur. Omnis quippe sancta societas pace stabilitur; pax uero sine mansuetudine non retinetur. Sicut enim iumentum inquietum in iunctura non trahit, sed turbat; sic immansuetus in congregatione bonorum pacem turbat, fedus amicitie rumpit, uincula societatis soluit, proximo detrahit, aduersus proximum opprobrium accipit; nunc pugnat, nunc litigat, nunc murmurat, nunc in disceptationibus cogitationum et suspicionibus de aliis iudicat, sicut iuuencus indomitus et ceruicosus iugum detrectat; mens eius preceps ad iram, oculus ad inuidiam, lingua ad contumeliam; nec socialiter uiuit, sepe  a communione societatis studii sui singularitate se disiungit; sibi perniciosus, aliis inquietus, negotium communis salutis suo exemplo non adiuuat, sed unitatem dissipat; et sicut prauus socius communiter impedit commune opus. uirtus autem mansuetudinis sicut ab omnibus his malis semper est aliena, ita paci familiaris semper est, et amica. Huius autem uirtutis proprium est, iniuriam nec inferre nec referre; hoc est, non gratis nocere, nec uindictam expetere, hoc est, nec inimicum esse, nec ultorem. Ambo autem, et inimicus et ultor, inimici Dei sunt: quos destruet ipse, ut ex ore infantium et lactentium perficiat laudem propter inimicos suos . Qui sunt lactentes et infantes, nisi  parui, humiles, simplices, mites, mansueti, patientes, et non uincentes in malo bonum, sed uincentes in bono malum? Infans uerba non promit, lactens lac sugit. Audi tamen infantem loquentem: Posui ori meo custodiam, cum consisteret peccator aduersum me . Si maledicitur, non maledicit; si percutitur, non comminatur. Mutus est enim ad iniuriam, et dicit: Factus sum sicut homo non audiens, et non habens in ore suo redargutiones . Lactentibus uero dicitur: Deponentes omnem malitiam, et omnem dolum, et simulationes, et omnes detractiones; sicut modo geniti infantes rationabiles lac concupiscite, ut in eo crescatis in salutem . In his enim beneplacitum est Domino, et exaltabit mansuetos in salutem. Nonne  recte terra uiuentium est, ubi beatissima societas electorum promittitur mansuetis; qui in presenti societate bonorum per innocentiam et patientiam socialiter uiuunt, seruantes unitatem in uinculo pacis? Digna merces mansuetis quieta huius possessio terre, ubi beata societas pace firmatur, que sine mansuetudine non retinetur. Propter quod Propheta ad Deum dicit: Fiat pax in uirtute tua . Quam uirtutem, Domine, quam rectius dixerim, quam eam, cuius exemplum in teipso proponis, dicens: Discite a me, quia mitis sum et humilis corde? . In mansuetudine itaque fit pax, et retinetur pax, ut in patientia primo possideamus animas nostras, mox transferendi ad regnum pacis, ubi quies eterna preparata est quietis,  et abundantia in turribus tuis, Domine, tanquam in paruulis et humilibus. Si copiam lactis et mellis querimus, acceleremus gressus nostros ad terram hanc. Audiuimus enim quod regio ista lactis sit et mellis abundans, utpote aliena ab omni malo pro mercede prioris innocentie, et plena omni bono pro mercede prioris patientie. Mansuetudo nempe hominis ad proximum ex innocentia constat et patientia; eritque merces patientie sicut mel, per omnem abundantiam boni.



De mansuetudine hominis ad Deum.

Si iuxta quartum modum terra promissionis in Christo, qui est finis promissionum, intelligimus, querentibus quomodo semen Chanaan habitauerit  in terra illa, difficile uidebitur respondere. Nam quem locum inueniet maledictio, ubi habitat gratie plenitudo? Christus enim ex Maria uirgine de Spiritu sancto conceptus, a peccatoribus segregatus, excelsior celis factus, sicut plenus fuit omni gratia, ita liber ab omni culpa. At tamen pius inuestigator sibi forte fideliter satisfacere possit, si secum non contendat, sed pie attendat unitatem capitis et corporis Christi, et mortalitatis nostre conditionem in Christo? Nam quia caput nostrum esse uoluit, ut dilectis altius commendaret caritatem, qua nos arctius tanquam membra sibi coniunxit, propter unitatem ineffabilem nos in se transfigurans, causam nostram agit apud Patrem, et dicit: Quare  me dereliquisti? Longe a salute mea uerba delictorum meorum . Tanquam sua dicit nostra delicta, et nobis imputanda, sed ab illo nobis non reputanda. Nostra quidem erant, et ab ipso aliena, qui non habuit conscientiam proprie iniquitatis, et compassionem sensit aliene calamitatis, ut nos reconciliaret Deo; qui non nouerat peccatum, pro nobis peccatum fecit, ut nos efficeremur iustitia Dei in illo. Christus nos redemit de maledicto legis, factus pro nobis maledictum, quia scriptum est; Maledictus homo, qui pendet in ligno . Maledictio autem iam finem accepit, quia Christus resurgens ex mortuis iam non moritur, mors illi ultra non dominabitur . Tenemus ergo terram promissionis, non terram a Dan  usque Bersabee, non a flumine magno Euphrate usque ad fluuium Aegypti; non a mari usque ad mare, et a flumine usque ad terminos orbis terrarum. Sed promissiones Abrahe dictas intelligimus in Christo esse completas, cum Propheta dicente: Dominus pars hereditatis mee et calicis mei, tu es qui restitues hereditatem meam mihi. Funes ceciderunt mihi in preclaris; etenim hereditas mea preclara est mihi. Benedicam Dominum, qui tribuit mihi intellectum . In Christo ergo est hereditas nostra, et portio nostra, et secundum dispensationem nature pro nobis suscepte, ibi est terra promissionis; terra, de qua dictum est: Benedixisti, Domine, terram tuam : et de qua iterum scriptum est: Ut inhabitet gloria in terra nostra,  misericordia et ueritas obuiauerunt sibi . Ut mansuetis Dominus daret terram hanc, ipse qui sedet super cherubim, uenit mansuetus, sedens super asinum omni obedientia et patientia mansuetum: in quo Deus posuit et proposuit nobis exemplum mansuetudinis; ut in obedientia et patientia Christum sessorem et nos portemus, mansueti mansuetum. O confusio nobis, o pudor! Subiugale mutum corripit insipientiam nostram; et magister mansuetudinis asinus nobis constituitur, ut ab animali stolido sapientiam doceamur ipsi stolidiores. ue nobis, quia sic aberrauimus, quia sic infatuati sumus in insipientia nostra. Et unde hoc homini, nisi quia in honore positus non intellexit: comparatus est iumentis insipientibus, et similis factus est  illis?  Utinam hoc exemplo salubriter confundamur, ne de nobis dicatur: Congnouit bos possessorem suum: et asinus presepe domini sui. Isrel autem me non cognouit!  Exhibeamus ergo nos mansuetos Deo; nam suscipiens mansuetos Dominus, nos sub iugo et sub onere suo sibi mansuescere per obedientiam et per patientiam et precipit et consulit. In his autem duabus uirtutibus, obedientia uidelicet et patientia, mansuetudo exhibetur, illa que est ad Deum. Obedientia implet que nobis mandantur facienda; patientia sustinet que a Deo imponuntur nobis toleranda. Obedientia non recalcitrat, patientia non murmurat. Obedientia assistit in preceptis; patientia persistit  in iudiciis. Obedientia iugum est sine iugo, quia seruitutem eximit, et libertatem restituit. Patientia onus est sine onere; non enim onerat, sed releuat. Quidquid enim graue est impatientibus, per patientiam releuatur: in qua quasi in spirituali uehiculo omnia onera facilius portantur. Et sicut numerositas plumarum et pennarum auem quasi onerat, et tamen in altum leuat; sic patientia tribulationem sursum erigit, non deorsum premit. Qui autem sub iugo et onere Christi mansuescunt, Deum mansuetum habent etiam in ira sua, qua hic corripit delinquentes, ne grauius iudicentur. Hinc scriptum est: Superuenit mansuetudo, et corripiemur .

Per has itaque uirtutes, obedientiam dico et patientiam,  mansuetus sessor Christus a mansuetis portatur et sustinetur. Qua mercede? Sustinentes autem Dominum, ipsi hereditabunt terram . Terram utique lacte et melle manantem; ubi Christus Deus et homo uidebitur in gloria sua: dulciter et iucunde in gloria glorificate humanitatis; dulcius et iucundius, in gloria gloriose diuinitatis. Hanc tunc gloriam speculantes lacte et melle redundabunt; fluent enim riui et lactis et mellis usque ad eos. Nam quomodo peruenirent ad eos, nisi fluerent? Quidquid eos delectabit in contemplata specie diuinitatis, summe pulchritudinis, summeque dulcedinis, dulce erit sicut mel. Tunc unicuique dicetur: Mel inuenisti, comede quod satis est . Ibi enim plena erit satietas, cum de torrente uoluptatis  replebuntur uasa misericordie; cum seruo dicetur: Intra in gaudium Domini tui , ut gaudio circumfusus, quocunque se uertat, in gaudio se inueniat, et gaudium circa se inueniat, et dicat: Hereditas mea super mel et fauum . Tunc bonum erit ei mel, qui multum comederit, et contemplator maiestatis non opprimetur a gloria. Interim uero non est bonum ei qui multum comedit; quia scrutator maiestatis opprimetur a gloria. Satiabor, ait Propheta, cum apparuerit gloria tua . Sed unde satiabuntur, qui satiandi sunt? Si melle satiabuntur, unde fluet mel? De petra, inquit, melle satiauit eos . Petra autem erat Christus . Mel, ut aiunt, colligitur de floribus celesti rore perfusis, propter quod secundum quosdam  dicuntur roscida mella, quasi de rore cadente collecta. Hinc et peta dixit:

Protinus erii mellis celestia dona, 
siue dulcescat ros in floribus, siue flores ex rore, siue uicissim. Utinam nos flores simus, de illis quibus dicitur: Florete flores ; et de quibus dicitur: Fulcite me floribus , Et dulcescat in nobis, et nos in illo, ros Hermon, qui descendit in montem Sion, et conficiatur in nobis mel, quale inuenitur in terra promissionis; quo nunc pregustato, et post plenius pregustando, gustantes et uidentes, quoniam suauis est Dominus, experti dicamus: Quam magna multitudo dulcedinis tue, Domine, quam abscondisti  timentibus te, perfecisti eis qui sperant in te . Non solum mel abundat in terra promissionis, abundat et lac. Habet autem lac sementinam carnis originem, quo mater paruulos consolatur et alit ad uitam, qui sine lacte non haberent uitam. Ad hoc autem uerbum caro factum est, et habitauit in nobis , ut potemur a lacte, et satiemur ab uberibus consolationis eius. Propter quod dicitur: Quemadmodum mater consolatur filios suos; ita ego consolabor uos; et in Ierusalem consolabimini . In illa nempe Ierusalem celesti, ubi est uisio pacis, ibi est lac consolationis. Quidquid enim delectabit manifestata gloria hominis Dei in Deo, blandietur intuentibus, et erit sicut lac, unde alantur ad uitam, et sine quo non haberent uitam illam, de qua dicit ad  Patrem, ipse qui est uita. Hec est autem uita eterna, ut cognoscant te solum uerum Deum, et quem misisti Iesum Christum .


Beati qui lugent, quoniam ipsi consolabuntur .

Sapientia Dei, et sapientia huius mundi, circa rerum estimationem iudicia sua uariant, et momenta rerum ad unius statere momentum non ponderant. Sapientia enim mundi ea magni estimat, que sapientia Dei abiicienda et contemnenda reputat. Mundi quoque sapientia suo iudicio reprobat, que Dei sapientia pretiosa et magna iudicat. Dei sapientia dicit: Beati pauperes spiritu, quoniam ipsorum est regnum celorum . Mundi sapientia dicit: Beati diuites, quia nunc dominantur in orbe terrarum. Sapientia Dei dicit: Beati mites, quoniam ipsi possidebunt terram .  Mundi sapientia dicit: Beati bellatores et immites, quoniam ipsi possident terram. Sapientia Dei dicit: Beati qui lugent, quoniam ipsi consolabuntur . Sapientia mundi dicit: Beati qui rident, quoniam ipsi iam nunc consolantur. Sapientia mundi diuitias et risum et gaudium presentis uite probat et laudat et amat, quia presentem afferunt consolationem; paupertatem et luctum odit et damnat, quia presentem desolationem habent. Dei sapientia uite presentis gaudia uana iudicat et noxia, utpote uitiorum nutrimenta et impedimenta salutis. Paupertatem uero et luctum commendat et amat, tanquam purgatoria uitiorum, et interminabilis preparatiua felicitatis. Sapientia Dei et sapientia huius mundi sic suis iudiciis sese impugnant, ut uicissim sese iudicent, et  ab inuicem iudicentur. Sapientia enim huius mundi stulta est apud Deum; sapientia quoque Dei stulta est apud mundum. uerbum enim crucis pereuntibus stultitia est. uerbum autem paupertatis et luctus secundum quemdam modum uerbum crucis est. Nam paupertas, siue luctus, quedam crux est. Sapientia autem Dei iustificata est a filiis suis, et filiis lucis. Filii autem huius seculi prudentiores sunt filiis lucis in generatione sua. Propterea filii seculi et filii lucis uicissim sese stultos reputant et insanos. Illi enim respiciunt ad uanitates et insanias falsas; hi stultitiam predicationis, per quam decreuit Deus saluos facere credentes, pro luce amant, quam animalis homo non percipit: stultitia enim illi est, et  non potest intelligere. Hec autem altercatio inter Dei sapientiam, et eam que est huius mundi, in cordibus multorum ipsius fidei fundamenta concutit, et in tantum inualescit, ut si fieri potest, moueantur etiam electi. Hinc unus iustorum dicit: Mei autem pene moti sunt pedes; pene effusi sunt gressus mei, quia zelaui super iniquos, pacem peccatorum uidens . At cum intelligit in nouissimis eorum, admiratur et dicit: Quomodo facti sunt in desolationem! subito defecerunt, perierunt propter iniquitatem suam . Iudicio Salomonis risus condemnatur, et luctus conuiuio antefertur. Risum, inquit, reputaui errorem; et gaudio dixi: Quid frustra deciperis?  Et iterum: Melius est ire ad domum luctus quam ad domum conuiuii . Hec Salomon:  ecce plusquam Salomon hic qui dicit: Beati qui lugent, quoniam ipsi consolabuntur . Luctum et luctum uanitas ueritasque distinguit. Sunt qui lugent non lugenda, et ideo ipsi lugendi, quia uane lugent, sicut et uane credunt. Sunt qui pie et salubriter lugent, beati futuri, quod sic lugent, sicut ipse Dominus discipulis loquens ait: Amen amen dico uobis, quia plorabitis et flebitis uos, mundus autem gaudebit; uos autem contristabimini; sed tristitia uestra uertetur in gaudium . Et Psalmista: Euntes ibant et flebant mittentes semina sua. uenientes autem uenient cum exsultatione, portantes manipulos suos . Hoc pio luctu quasi imbre gratie celestis rigantur semina nostra, ut compluta uberius surgant ad messem. Hec est pluuia  uoluntaria, quam segregauit Deus hereditati sue. In hac ualle lacrymarum, in qua nati sumus, copiosa nobis suppetit causa lugendi, ubi totum quod occurrit, aut quod intra nos est, aut extra nos est, uix aliud est, quam lugendi materia. Adeo toti miseri sumus, in miseria nati, in miseria usque modo educati, in miseria deinceps uicturi, in miseria demum morituri. Intus miseria pleni, foris miseria circumdati. Hinc quidam. Repleta est, inquit, malis anima mea . Et: Circumdederunt me mala, quorum non est numerus . Quid possumus inter hec mala, nisi gemere, plangere, et dolere mala, que indesinenter sentimus; et desiderare bona, que nondum sentimus? Aut si modicum quid boni forte sentimus, hoc ipsum nos admonet  miserie nostre, quod raro, quod tenuiter, quod non plene sentimus. Unde nobis hec miseria tam multa, tam magna, nisi quia peccauimus cum patribus nostris, iniuste egimus, iniquitatem fecimus? uie autem nostre et iniquitates nostre fecerunt hec nobis.



De prima causa lugendi.

Prima ergo lugendi causa est de malis commissis, et de bonis omissis. Mala que commisimus quis dinumeret? Multiplicate sunt, inquit, iniquitates mee super capillos capitis mei . Bona que perdidimus quis dinumeret? Cogitaui, ait, dies antiquos, et annos eternos in mente habui . Nam et hos et illos perdidimus, dies scilicet antiquos, in quibus conditus fuit Adam bonus et  beatus a Deo, ut posset nunquam mori, et annos eternos, quibus donandus erat, si non peccasset, ut nunquam posset mori. Hec quidem nos in Adam. At nos in nobis quanta bona preripimus nobis! Quanta bona potuimus facere, et non fecimus! Quot curricula temporum inaniter consumpsimus! Quam innumerabiles dies nobis male aut nichil agentibus fluxerunt, et in decursum labiles nos secum traxerunt! O ubi estis, fontes aquarum, ubi nunc estis, fontes lacrymarum, ut lugere queam damna uite mee, et damna pariter innocentie mee? Utinam aperiantur cataracte celi desuper! utinam dirumpantur fontes abyssi magne, et inundet diluuium aquarum multarum super terram cordis mei, ut dispereant qui habitant in ea, et proni in malum  omnes sensus mei ab adolescentia mea! Et ecce defecerunt in uanitate dies mei, et anni mei cum festinatione. Et quis consolabitur me, nisi qui contristatur sicut et ego, unus et ipse penitens, qui dicit: Laboraui in gemitu meo?  Nam dum in his que mundi sunt gauderem ludens et ridens, et uariis successibus applaudens, dum id agerem, ne gemerem uel laborarem, sicut nunc expertus didici, uere tunc laboraui in gemitu meo. Nam que labore et gemitu commutanda sunt, uera estimatione quod ualent hic sunt. Hec enim uere sunt, quod illis sunt, quibus obsunt. Hec nempe sera nox est, sero gementium: Lassati sumus in uia iniquitatis et perditionis, et ambulauimus uias difficiles . uulgo dici solet, parientis gemitus risus annotinus  Dum ego ambularem ubi uolebam, agens quo gemerem, non tamen ut gemerem, sed magis ne gemerem, ue mihi, laboraui in gemitu meo. Nam quod cogitaui et uolui, hoc labor est ante me. Tunc concepi dolorem et peperi iniquitatem: propter quod lauabo lectum doloris mei, in quo eger iacui, et immundus secundum immunditiam mulieris parturientis. Lectus doloris caro infirma, delectatio mala, conscientia mala, qui mihi lauandus est per secreta noctis silentia, ubi Deus uidet in abscondito, et per singula delicta. Et quia diuisam gero conscientiam, tum de malis que feci, tum de bonis, si que feci; lectum conscientie lauans, in quo eger laboro, stratum conscientie ubi mihi straui, ut ibi requiescerem, lacrymis meis rigabo. Lauabo maculas uite mee, rigabo sterilitatem anime  mee, si forte uelut area compluta germinet. Nam innocentia pro parte malorum que non feci, et conscientia mea pro parte bonorum que feci, utraque mihi facta est infructuosa, per mala que feci. Ubi mihi sternere, ubi requiescere uolo, ibi dolendi materiam, et lacrymandi causam inuenio. Nam per ea quibus corruptus non sum: Quid dico, ubi corruptus non sum? Ubi enim incorruptus sum? Nam incorrupta mea sepe sic existimo, ut magis ex his corrumpar. Que dum cogito, apud memet, dico non sum sicut ceteri hominum, sicut ille uel ille; quia talis ego, et non ille. Et dum superius de me iudico, sepe ambiguus sum, an plus dolere debeam incorrupta, que sic eleuant, an peccata mea, que meticulose cogitata me humiliant



De secunda causa lugendi.


Cum peccata lugens lugeo, et de remedio penitentie consolationem quero, adest et alia lugendi causa de tentationibus immissis, licet non admissis, que me undique circumuallant et circumcingunt, ut non appareat, ubi exitus pateat. Nam millia tentationum insurgunt in me; alie supra me, alie intra me, alie circa me, et omnes contra me; et cum una dereliquerit, mox alia apprehendit: et dum una cedit, altera succedit; et non est pax spiritui meo in medio earum. Nam quod uideo, quod audio, quod ago, quod cogito, quod uolo, quod placet, quod displicet, denique totum quod uiuo, tentatio mihi est, sicut scriptum est: Tentatio est uita hominis super  terram . Inter has autem tentationes tam multas, tam malas, tam importunas, tam perplexas et inextricabiles, quibus me expedire non possum, sepe uita ipsa mihi tedio est, et dum consolationem quero, magis eam inuenio in sanctorum infirmitate, quam in propria uirtute. Audio enim Paulum in medio tentationum ita coarctatum, ut clamare compellatur: Infelix ego homo, quis me liberabit de corpore mortis huius?  O quanta consolatio Deo dispensante infirmitati nostre prouisa est! Nam infirmitates sanctorum interdum nos plus confortant, quam uirtutes eorum. uirtutes desiderium accendunt, infirmitates spem erigunt. Cum Paulus, cui dictum est: uirtus in infirmitate perficitur , ipse de se dicat, Cum infirmor, tunc fortior sum  . Possum et ego dicere: Cum Paulus infirmatur, ego fortior sum. Infirmitas ergo Pauli adiuuat me apud me, ut uirtus eius adiuuet me apud Deum, ut eripiat me a tentatione, animam meam de morte, oculos meos a lacrymis, pedes meos a lapsu.



De tertia lugendi causa.

Preter mala, que nostram uitam maculant, et mala que nos ad culpam tentant, urgent nos alia, que culpam purgant. Alia recte dixerim, quia alia sunt genera tentationum, quibus resistitur non consentiendo, alia genera passionum et tribulationum, quibus exercemur tolerando. Et quamuis in eisdem rebus plerumque tentemur ad culpam, et exerceamur ad penam, aliud tamen est, quod timemus in tentatione, aliud quod dolemus  in tribulatione. Hic culpa in causa est, illic pena. Habent autem et hec mala, quibus scilicet tribulamur, tedia sua et lacrymas suas. Testis et Elias, qui proiecit se subter umbram unius iuniperi, et petiuit anime sue, ut moreretur, dicens: Sufficit mihi, tolle animam meam . Testis et Paulus, qui et ipse dicit: Supra modum grauati sumus, ita ut tederet etiam uiuere . Testis et Ionas, qui dicit: Irascor usque ad mortem . Et de tediis sic dictum sit. Nam de gemitu uel lacrymis probat, qui dicit: Omnis creatura ingemiscit et parturit usque adhuc. Non tantum illa, sed et nos ipsi primitias spiritus habentes, et ipsi intra nos gemimus . Et Psalmista: A fortitudine manus tue ego defeci in increpationibus,  propter iniquitatem corripuisti hominem . Et de lacrymis adiungit: Exaudi orationem meam, Domine, et deprecationem meam; auribus percipe lacrymas meas . Si autem he lacryme omnium iustorum sunt, quomodo contrarium non est: Ibant gaudentes a conspectu concilii, quoniam digni habiti sunt pro nomine Iesu contumeliam pati?  Et quod Paulus dicit: In tribulatione gaudentes ; et quod Iacobus: Omne gaudium existimate, fratres, cum in uarias tentationes incideritis?  Sed qui infirmi sunt, in tribulationibus dolent, qui autem perfecti sunt, etiam de tribulationibus gaudent, quod uirtutis est; et tamen dolent, quod infirmitatis est. Neque enim  nulla est infirmitas perfectorum. Nam uirtus eorum in infirmitate perficitur . Miro siquidem modo Deus sanctos suos de infirmitate confortat, et de uirtute humiliat. Hinc iustus ait: Quia cinerem tanquam panem manducabam, et potum meum cum fletu miscebam . Ac si diceret: Memoria infirmitatis et conditionis mee, qua me memini cinerem et puluerem, panis mihi est et refectio mea, confortans et roborans me; potus spiritualis letitie, quod me letificat, non sine amaritudine est, quia gaudium dolore temperatum est. Si autem esset uirtus sine infirmitate, esset et gaudium sine merore. Nunc autem et infirmitas profecit ad uirtutem, et hoc est, cinerem tanquam panem manducabam: et uirtus humilitatis per infirmitatem, et  hoc est, potum meum cum fletu miscebam. Sic quidem sic fieri oportet. Nam modicum uinum nobis necessarium, propter frequentes infirmitates . Et si uinum temperatum non esset, quis ebrius non esset? quis caput non doleret? quis spiritum uertiginis non haberet, quem miscuit Dominus in medio Aegypti? Expedit ergo, ut poculum fletu misceatur, ut gaudium merore temperetur, ut uirtus in infirmitate humilietur.



De quarta lugendi causa.

Si autem adeo graue est, quod nunc urget, ut lacrymas extorqueat, quanto magis lacrymas eliciat, quod in posterum terret? Illud enim eternum est, hoc transitorium. Hoc uix, sed quoquomodo tolerabile, illud omnino intolerabile. Quis enim poterit  habitare cum igne deuorante aut quis habitabit cum ardoribus sempiternis?  Quid ergo mirum, si timor iste habeat luctum suum? Quis enim sapiens, et non desiderat exstinguere lacrymis ignem inexstinguibilem? In me transierunt, ait iustus, ire tue . Hoc ad penam transitoriam, que nunc urget; et terrores tui conturbauerunt me , hoc ad eternam, que plus terret. Et beatus Iob: Sagitte, inquit, Domini in me sunt; quarum indignatio ebibit spiritum meum; et terrores militant contra me . Quid dicit, Sagitte Domini in me sunt, hoc est in me transierunt ire tue: quod dicit, terrores militant contra me, hoc est terrores tui conturbauerunt me. Hanc meroris causam insinuat Propheta, cum dicit:  Poculum meum cum fletu miscebam; a facie indignationis tue, quia eleuans allisisti me . uide que sit eleuatio, et que sit allisio. Homo ad imaginem et similitudinem Dei factus, qua rationis capax est, ideo et beatitudinis particeps esse potest. Hec est eleuatio. Sed quia potest saluari, et damnari hec est allisio. At bruta animantia cum non possint saluari, nec possunt damnari, nec rationem tenentur reddere, que non sunt nata rationem habere. He quatuor cause meroris, prima de timore peccatorum que fecimus; secunda de periculo tentationum quas sustinemus; tertia de pondere tribulationum, quo nunc urgemur; quarta de iudicio damnationis, quo terremur; a Propheta, sed alio ordine nobis  insinuantur: Circumdederunt me dolores mortis, et torrentes iniquitatis conturbauerunt me. Dolores inferni circumdederunt me; preoccupauerunt me laquei mortis . Dolores quippe mortis sunt dolores in morte et ante mortem. qui mortem indesinenter accelerant, et sicut preambuli mortis eam semper nobis nuntiant. Responsum enim mortis habemus in nobis. Torrentes iniquitatis, inundantes impetus peccatorum, que sicut torrentes in precipitium semper uadunt, et nos secum trahunt. Dolores inferni, qui sint, ipso eorum nomine manifestum est. Laquei mortis tentationes sunt, quas more aucupis uel uenatoris ad capiendas animas parat is qui tentat. He quatuor mensure sunt, uel quatuor hydrie, quibus si addantur due, erunt  sex hydrie, et lapidee, et singule capientes metretas binas uel ternas, secundum purificationem Iudeorum . Iudei nempe sunt penitentes et confitentes, qui suis lacrymis purificationem Iudeorum insinuant, quibus et potus datur in lacrymis in mensura . Et quoniam supplicia temporalia uel eterna nobis metuenda sunt et lugenda, pro tentationibus admissis, et peccatis commissis, que uoluntate et opere fecimus, interdum autem et consuetudine, idcirco singule iste hydrie metretas capiunt binas uel ternas. Et si sola uoluntate quis peccat, et penitentia compunctus inde lugendi causam assumat, nec his desunt metrete bine uel terne. Nam appetitus et consensus et consentiendi delectatio si adhibeatur,  hunc uel illum numerum efficiunt. Lapide autem sunt, aut pro duritia cordis hactenus lapidei, aut pro firmitate melioris propositi, que pie lugentibus necessaria est. Nam de duritia cordis per prophetam a Domino dicitur: Auferam cor lapideum de carne uestra . De firmitate uero mentis dicitur: Posui faciem meam ut petram durissimam .



De quinta lugendi causa

Lacryme autem nostre ex predictis quatuor causis oborte, amare nobis semper sunt, uel sicut aque insipide, utpote que de odio aut tedio dolore aut timore procedunt; et eorum sunt, que nobis odio sunt, et tedio, dolori uel timori. His enim affectus erat, qui dicebat: Heu mihi, quia  incolatus meus prolongatus est!  Sed, sicut iste descendunt de odio malorum, sic quedam sunt lacryme dulciores, que erumpunt ex desiderio bonorum. Bona autem nunc dicimus, ea que spiritualia sunt, et bonum faciunt; uel eterna sunt, et beatum faciunt. Utraque autem bona nobis desiderio sunt, et utrumque desiderium suas lacrymas habet. Sepe enim compungimur desiderio boni, quod nos iustificet in uia, sepe desiderio boni, quo beatificemur in patria. Utraque autem nobis a Deo repromissa sunt, et cum lacrymis et gemitibus inenarrabilibus postulanda. Hinc Propheta: Posuisti, inquit, lacrymas meas in conspectu tuo, sicut et in promissione tua . Et:  Quando ueniam, et apparebo ante faciem Dei? Fuerunt mihi lacryme mee panes die ac nocte . Iustitia autem nostra in affectu bone uoluntatis est, aut in affectu operis, sicut incipientibus, aut in usu bone consuetudinis, sicut exercitatis. At pro singulis his sua merces speratur, desideratur et exspectatur. Ergo et he hydrie singule capiunt metretas binas uel ternas. Omnes autem he lacryme, que de tedio malorum, siue ex desiderio bonorum manant, communes possunt esse bonis et malis. Nam pro omnibus his causis compunguntur boni, compunguntur et mali. Plorant boni, plorant et mali; sed salubriter boni, inutiliter mali. Nam Esau, ut Apostolus testatur, Cupiens hereditare promissionem, reprobatus est. Non enim inuenit  locum penitentie, quamuis cum lacrymis inquisiuisset illam . Et Iudas penitentia ductus retulit triginta argenteos ; et Balaam inutiliter ad iustitiam compunctus est, dicens: Moriatur anima mea morte iustorum; et fiant nouissima mea horum similia . Mala itaque dolenda et timenda possunt mali dolere et timere; bona quoque spiritualia uel eterna sperare et desiderare; et horum spe uel desiderio, illorum uero dolore et timore ad lacrymas usque compungi, tanto sterilius quanto inanius. Quia nulli sufficit mala lugere, et bona sperare uel desiderare, nisi adiiciat peccata relinquere, et errata corrigere, et bona quibus bonus fiat apprehendere. Aliud est enim bona hec sperare, uel desiderare,  aliud habere. Nemo siquidem solum sperando uel desiderando, uel se habere opinando bona, quibus bonus sit, sed magis hec habendo, bonus est. Multi enim penitentiam et peccatorum ueniam, quibus mali esse desinant, uel se habere putant; uel habere posse cum uoluerint, sperant; sic caritatem et humilitatem, ceteraque bona, quibus boni fiant; sed uana est spes eorum, desiderium quoque et opinio eorum, et cor eorum uanum est. Propterea nonnunquam inutiliter compunguntur ad iustitiam, sicut boni innoxie tentantur ad culpam. An non bonos se putant, qui de suis meritis superbius iudicant, ut se cum Domino iudicaturos confidant? De qualibus scriptum est: Cadent a latere tuo mille, et decem millia a dextris tuis . Qui ergo  huiusmodi sunt, etsi in spe sua abundantius gaudeant; etsi desideriis et suspiriis et singultibus anime lacrymis fluant, alieni tamen sunt a promissione hac: Beati qui lugent, quoniam ipsi consolabuntur .



De peculiaribus bonorum lacrymis.

Spes autem iustorum humilitate subnixa est, et desiderium caritate. De his autem, caritate scilicet et humilitate, quasi de fontibus Saluatoris, hauriuntur sanctarum aque lacrymarum. Pie enim plorat, qui post culpam salubriter compunctus, et in timore Dei humiliatus, iniquitatem detestatur; et semper dolet fecisse, quod non consentit iterare. He sunt pie lacryme, de quibus  Psalmista dicit: Exitus aquarum deduxerunt oculi mei, quia non custodierunt legem tuam . Pie plorat, qui desiderio spirituali et gaudio resolutus in lacrymas diffluit et liquescit, et recordatione desiderabilium suorum miro modo interius se effundit, ut dicere possit: Hec recordatus sum, et effudi in me animam meam; quoniam transibo in locum tabernaculi admirabilis usque ad domum Dei . Harum lacrymarum dulcedinem experta est illa amore languida, quia dicebat: Anima mea liquefacta est, ut dilectus locutus est . Bene, ut dilectus locutus est, que dilectus est, quia locutus est. Cui enim dilectus est, mox ut locutus est, molliti sunt sermones eius super oleum, et ipsi sunt iacula . uide, si non  emollitur, si non liquefacta resoluitur ad sermones eius que amat, cum scriptum sit: Emittet uerbum suum, et liquefaciet ea; flabit Spiritus eius et fluent aque . Dilecto ergo loquente et Spiritu flante, deliquescit que amat, et fluunt aque, quibus irrigatur hortus deliciarum, qui austro perflatur, ut fluant aromata illius. Et he quidem lacryme melliflue sunt. Etenim celi distillauerunt, stillicidia scilicet, quibus letabitur germinans, et pluuiam uoluntariam, quam segre gauit Deus hereditati sue. Hec autem pluuia sepe a iustis suspenditur, et cum habetur non retinetur; cum desideratur, non obtinetur. Sepe enim derelicti pulsante infirmitate et uirtute omnino delitescente, amaritudine replentur, tedio afficiuntur,  in malis tabescunt, et in siti exardescunt, et prohibite sunt pluuie de celo; neque ros neque plus uia cadit super eos; et nisi Deus adiuuerit eos, paulominus habitare incipit in inferno anima eorum. Sed quid mirum, si iusti ad horam quasi in infernum descendant, ubi absinthio et aqua fellis potantur cum scire expediat, unde sint liberandi, ut plus gratulentur liberati; et superabundet consolatio eorum ad gloriam Dei? Descendunt, inquit, usque ad abyssos; anima eorum in malis tabescebat . Sed nunquid obliuiscetur misereri Deus? Absit! Nam cum spiritus Domini super mel dulcis spe et desiderio illius hereditatis, que est super mel et fauum, mentem iustorum afflauerit, et sua in estimabili dulcedine omnia uiscera et secreta languentis  anime impleuerit, tunc a superueniente gratia interne dulcedinis, intimeque suauitatis, totum quod amarum est in letitia cordis absorbebitur, et fluent aque lacrymarum sicut riui mellis. Et suggerente matre Iesu: uinum non habent , aqua meroris in uinum letitie conuertetur; sed, cum impletum fuerit, quod iehsu precipit, dicens: Implete hydrias aqua . Prius enim oportet hydrias aqua implere, hoc est, corda nostra largis lacrymarum perfusionibus plenius satiare, et pro commissis digne satisfacere, et lugenda sufficienter lugere, et sic consolationem intime deuotionis, et gaudium in Spiritu sancto intra nos recipere, et tristitiam cordis nostri letitia commutare. Nam  quia lugenda nondum digne defleuimus, ex hoc sepe deuotionis detrimenta sentimus; et quia nondum soluimus quod debemus, id quod cupimus, tardius obtinemus. Sed cum potum dederit nobis Deus in lacrymis in mensura, adeptione bonorum que anxie desideramus, multimoda in presenti consolatione experiemur ueram esse consolationem hanc: Beati qui lugent, quoniam ipsi consolabuntur . Magis autem hoc experiemur et in futuro, quando Deus omnem lacrymam absterget ab oculis sanctorum ; quando replebitur gaudio os nostrum, et lingua nostra exsultatione , ad laudem et gloriam Domini nostri Iesu Christi, qui est super omnia Deus benedictus in secula. Amen



Beati qui esuriunt et sitiunt iustitiam, quoniam ipsi saturabuntur .


Multi pecuniam magis esuriunt, quam iustitiam; nec ob aliud, nisi ut satientur, et satiati ducant in bonis dies suos. Beati enim reputantur, qui pecunia abundant, sicut scriptum est: Beatum dixerunt populum, cui hec sunt . Dixerunt, inquit, aliorum opinionem referens, non suam sententiam ponens. Nam iuxta suam sententiam, dicit: Diuites eguerunt et esurierunt . Eguerunt quidem, quia non sufficit eis quod habent; esurierunt uero, quia insatiabiliter appetunt quod non habent. uera autem satietas non ex pecunia prouenit, sed ex iustitia. Est tamen quedam satietas diuitum, quia scriptum est: Saturitas diuitis non  sinit eum dormire . uerum hec saturitas superfluitas est utendi, non finis egendi; oppressio egri, non exstinctio morbi; irritamentum uitii, non complementum desiderii. Inanis est ergo ista satietas, que esurientes non reficit, quia nunquam sufficit. Hec est aqua de puteo Samarie, de qua scriptum est: Qui biberit ex hac aqua, sitiet iterum . Esurientes, inquit, impleuit bonis, et diuites dimisit inanes . Qui sunt isti esurientes, qui bonis implentur, et ideo plene et bene satiantur, nisi hi de quibus scriptum est: Beati qui esuriunt et sitiunt iustitiam? Aut que est iustitia, que beatificat et satiat, nisi Christus, qui factus est nobis sapientia a Deo et iustitia? Hec est nimirum  sapientia que dicit: Qui edunt me, adhuc esurient; et qui bibunt me, adhuc sitient . Christus nobis factus est iustitia, gratis nos iustificans, gratis iustitiam tribuens, et per iustitiam in nobis manens, auctor muneris cum munere suo. Ipse cibus noster qui iustitiam dat, et cibus noster est iustitia quam dat. Hinc ipse, qui lapsus iustitiam perdidit, et perditam defleuit, Oblitus sum, inquit, comedere panem meum : et quia per penitentiam reparari studuit, adiecit: Cinerem tanquam panem manducabam . Cibus iste iustorum est, quem nemo esurit, nisi qui comedit. Gustando enim esuritur, esuriendo gustatur, et cum plus gustatur, plus esuritur; cum plus reficit, plus dulcescit. Ita enim suo sapore allicit, ut semper in gustu crescat appetitus,  et sine fastidio continuetur gustus. Ergone insatiabilis est amor iustitie, sicut amor pecunie? Si per incrementa iustitie semper inualescit et crescit esuries, quando finietur, et satietas quando inuenietur? Respondeat Propheta, et dicat: Ego autem in iustitia apparebo conspectui tuo; satiabor cum apparuerit gloria tua . Ergo esuries presentis temporis est, satietas uero futuri, quando qui nunc esuriunt, saturabuntur. At qui sunt, qui nunc esuriunt? an omnes qui iustitiam desiderant? an soli qui iustitiam amant? Aliud nempe est, utcunque desiderare, aliud est amare. uerumtamen amor sine desiderio non est; at desiderium et ante amorem est.

Sunt enim nonnulli adhuc quidem mali, qui proponunt  et desiderant esse iusti; sed tempus penitentie differunt, et initia conuersionis suspendunt. Peccati enim delectatione uincti et uicti, et peccandi consuetudine pregrauati, adhuc amant quod non amare desiderant; et nondum apprehendunt ad quod suspirant. Ad iustitiam enim compunguntur, sed iucunditatem peccati conplectuntur; malo adherent, et calore desiderii ad bonum feruent. Plus autem potest tenor mali ut mali sint, quam solus feruor boni, ut boni sint. Econtrario in bonis cum tentantur ad culpam, plus potest tenor boni quo iustitiam retinent; quam inconsultus animi calor quo subito ad malum feruent. Habent semper boni tenorem boni, nunc cum feruore boni, nunc citra consensum cum feruore mali. Sunt nempe due  concupiscentie, in bonis ambe, et in malis ambe, concupiscentia carnis, et concupiscentia spiritus, que sibi inuicem aduersantur. Caro enim concupiscit aduersus spiritum, et spiritus aduersus carnem . Concupiscentia carnis in bonis ad peccandum mouetur, sed usque ad consensum peccati non promouetur: dominatur enim in illis concupiscentia spiritus. Sic et in malis compunctio ad iustitiam sentitur, et ei non consentitur: dominatur enim in illis concupiscentia carnis. Aemulatio autem boni in malis cum proposito et desiderio melioris uite quedam gratia Dei est, sed gratia interne uocationis, et non iustificationis. Iustitia enim non solo affectu estimanda est, sed consensu.  Que, inquit Apostolus, participatio iustitie cum iniquitate?  Non igitur iustitie consentit, nisi qui ab iniustitia dissentit, nisi qui eam deserit, et incunctanter relinquit. Qui autem iustitie consentit, iam amare incipit, iam iustitiam esurit, iam digne desiderat, nec omnino non habet quod desiderat, sed desiderat ut plus habeat. Iam pedem posuit in uia recta, et in ea ad interiora dirigi desiderat, dicens: Utinam dirigantur uie mee ad custodiendas iustificationes tuas . Iam ad illum pertinet uox illa iusti: Concupiuit anima mea desiderare iustificationes tuas, in omni tempore . Iam concupiscens et desiderans, et non contentus desiderii sui modo, concupiscit plus desiderare, anhelans ad perfectum, uel suspirans ad  profectum; ut bonum in se augeat, et in bono permaneat in omni tempore. Augetur autem iustitia suis incrementis, et dispositis gradibus ordinatur, consensu, affectu, effectu, usu, habitu et fructu. Incipit enim iustitia a consensu. Mens autem cum odium iniquitatis conceperit, et iustitie per amorem boni consentire ceperit, afficitur ad bene operandum. Et cum affectum sequitur effectus, bono opere delectata satagit bonis operibus assuescere; deinde consuetudinem perseuerantia confirmare; et inter hec, et magis post hec, dulcissimum delectat iustitie fructum participare. Fructus autem iustitie simplex non est. Est enim fructus futuri temporis ipsa satietas que hic repromittitur; est et fructus presentis temporis quedam prelibatio future dulcedinis,  que in delectatione iustitie interim percipitur. De qua delectatione per Prophetam dicitur: In uia testimoniorum tuorum delectatus sum, sicut in omnibus diuitiis . Futura autem satietas duas res desiderabiles complectitur, uitam eternam, et letitiam sempiternam. Iustitia utramque acquirit et rependit. Nam de satietate uite eterne scriptum est: Longitudine dierum replebo eum , haud dubium, quin iustum. De satietate letitie sempiterne scriptum est: Inebriabuntur ab ubertate domus tue: et torrente uoluptatis potabis eos , haud dubium quin iustos. Iustitia ergo, que  uiuificat et letificat, cibus est et potus. Cibus est et panis uite, cum uitam prestat, et in perpetuum conseruat. Iustitia enim acquisitio immortalitatis est. Potus est, et uinum letitie, cum letitiam tribuit, et sine fine custodit. Beati ergo qui esuriunt et sitiunt iustitiam; et beati qui desiderant uiuere et letari, non in hoc seculo, sed in Christo. Consequentur enim satietatem, quando replebit in bonis desiderium eorum Dominus noster iehsu Christus, qui est super omnia Deus benedictus in secula. Amen.



TRACTATUS DECIMUS


Pone me ut signaculum super cor tuum, ut signaculum super brachium tuum; quia fortis est ut mors dilectio, dura quasi infernus emulatio .

 Amans nos Deus, et amari desiderans, signaculum formauit, habens imaginem amoris insculptam, quo cor nostrum pressius signauit, ut coimaginatum similitudinem imaginis in se exciperet, et configuraliter exprimeret. Signaculum intellige, tum in eo quod signat, tum in eo quod signatur. Nam eo quod signat, dicit Apostolus ad Romanos: Abraham signum accepit circumcisionis, signaculum iustitie fidei, que est in preputio . De eo uero quod signatur, idem dicit ad Corinthios: Signaculum apostolatus mei uos estis in Domino . Et ad angelum diuine similitudinis decore insignem per prophetam dicitur: Tu signaculum similitudinis, plenus sapientia, et perfectus decore, in deliciis paradisi Dei fuisti . Christus autem et signat  et signatus est. Hunc enim Pater signauit Deus. Hunc Pater sanctificauit, et misit in mundum. Hunc Pater singulari gratia a ceteris discreuit. Talis enim decebat, ut esset nobis pontifex, sanctus, immaculatus, impollutus, segregatus a peccatoribus, et excelsior celis factus . Per hunc et nos signauit Deus, sicut scriptum est: Signatum est super nos lumen uultus tui, Domine . Signauit autem in die conditionis nostre, quando nos ad imaginem et similitudinem suam formauit. Signauit in die redemptionis nostre, quando nos secundum suam imaginem reformauit. Iniquitas quippe et mors inter Deum et hominem diuiserunt. Deus autem odit iniquitatem, et homo mortem. Homo  intantum odit mortem, inquantum diligit uitam. Quid autem in uita dulcius est ipsa uita, quidue amabilius? Quid morte amarius, quid odibilius? Quid igitur iniquitate detestabilius, per quam uite iucunditas est perdenda, et moriendi necessitas est nobis imposita? Quid magis amari potest quam uita, maxime autem immortalis uita, et promissor et largitor ipsius Deus fons uite et ipse uita? Iustitia autem, sicut scriptum est, acquisitio immortalitatis est. Proinde iustitia diligenda est, non minus quam uita, per quam acquiritur, et sine qua  non retinetur immortalis uita. Homo autem ab initio quodammodo immortalis erat, ut per iustitiam conseruatam posset non mori, in hac parte, sed ex parte Deo similis; nunc autem similis iumentis insipientibus pro conditione moriendi, sed inferior obligatione peccati, et periculo pereundi, eisdem tanto nunc abiectior, quanto prius dignior. Iniquitas ergo eque odibilis est, ut mors, et magis quam ista mors. Expedit enim magis mori, quam peccare. Peccatum stimulus est mortis, et aculeus usque ad interitum uulnerans. Stipendium peccati mors est, et merces iniquitatis perditio. Peccatum iniuria Dei est, in prouocationem zeli, iudicium mortis, sententia Dei est in condemnationem peccati. Homo uero peccator iuste morti addicitur, et  multis miseriis iram Dei expertus, uix de dilectione Dei uel tenuiter sperare poterat. Potuit enim ei sua cogitatio suggerere, ut diceret: Quomodo me credam a Deo diligi, qui sic me affligit? Quid boni ab eo sperem, qui indignationem suam super me effudit, et nec a morte mihi pepercit? Si me diligeret, non sic suo iudicio me premeret; non in ira sua misericordiam contineret, sed indignationem quam demerui remitteret, ueniam donaret, et a decreto mortis me absolueret. uisus quippe est Deus hominem odisse, cum iram inferret, cum sententiam mortis in eum ferret. uisus est dilexisse, cum per abolitionem peccati et mortis mortem sufferret. Mors ergo signum odii et amoris exstitit; sed odii  aduersus culpam, quam homo commisit; amoris erga naturam, quam Deus condidit. Per mortem homini illatam effudit Deus iram et indignationem suam super omnes gentes, sicut scriptum est: Calcaui eos in furore meo; et conculcaui eos in ira mea . Per mortem pro homine susceptam effudit Deus misericordiam et dilectionem suam super omnes gentes, sicut scriptum est: Deus noster Deus saluos faciendi, et Domini Domini exitus mortis . Ergo mors ira est et misericordia; iudicium et beneficium, condemnatio et absolutio,  indignatio et reconciliatio. Deus autem reparationis nostre remedium sic dispensauit, et sic temperauit ut furorem sue indignationis conuerteret in sacramentum redemptionis, et auxilium liberationis. Unde et dicit: Saluauit mihi brachium meum; et indignatio mea ipsa auxiliata est mihi . Ergo ut omne os obstruatur, et subditus fiat omnis mundus Deo, non dicat nunc omnis homo: Non me diligit Deus, qui mihi a morte non parcit; sed dicat potius, et obstupescat: O quam me diligit Deus, qui ut mihi parceret, sibi a morte non pepercit! Comparemus ergo mortem cum dilectione; et apparebit, quia fortis est ut mors dilectio. De fortitudine mortis quis dubitet? Que uis, que potestas, que dignitas, que nobilitas, que sapientia, que prudentia,  que ars, que fraus, ei obsistere potest?

Omnes debitores suos repetit, ab omnibus uectigal exigit, omnes inuoluit, nemini parcit, ubique terrarum regnat, omnes equat, omnibus imperat, et expugnatores urbium ipsa inexpugnabilis expugnat. Huius rei testes sunt, quotquot dormierunt in puluere terre, et sepulcra mortuorum ipsa sunt testimonia huius ueritatis. Quique potentissimi et reges et principes, qui dederunt terrorem suum in terra uiuentium, et ipsi experti sunt, quid mors possit. Omnes mundi sapientes, qui astra celi contemplati sunt, qui menses et dies supputabant, subito casu mortis preuenti sunt, et in astutia sua comprehensi. In hoc autem gemina apparet fortitudo mortis, quodque potuit omnes rapere uel capere, potuit et  omnes tenere, et non erat, qui de manu eius posset eruere. Dilectio autem, qua nos dilexit Deus, uincula quibus mors a se captos constringebat, sua uirtute dissoluit, ut non ualeat nisi ad horam retinere, quos ad horam permittitur inuadere. Christus enim resurrexit primitie dormientium, fiduciam nobis resurgendi sacramento, et exemplo, et testimonio sue resurrectionis, et uerbo sue promissionis confirmans

Fortis est mors, que nos munere uite ualet destituere. Fortis est dilectio, que ad usum melioris uite ualet restituere. Fortis est mors, que nos exuuiis huius corporis potens est spoliare. Fortis est dilectio, que mortis spolia potens est diripere, nobisque  resignare. Fortis est mors, cui non ualet omnis homo resistere. Fortis est dilectio, ut ipsam ualeat triumphare, aculeum eius obtundere, contentionem sedare, uictoriam confundere. Erit enim quando insultabitur, quando dicetur: Ubi est mors aculeus tuus? Ubi est mors contentio tua?  Fortis est ut mors dilectio, quia mors mortis est Christi dilectio. Propter quod dicit: Ero mors tua, o mors; morsus tuus ero, inferne . Dilectio quoque, qua a nobis diligitur Christus, et ipsa fortis est ut mors, cum sit ipsa quasi quedam mors, utpote ueteris uite exstinctio, et uitiorum abolitio, et mortuorum operum depositio. Hec autem dilectio nostra ad Christum, quedam uicissitudo est, quamuis impar dilectionis ipsius quoad nos, et  coimaginata similitudo. Ipse enim prior dilexit nos, et per exemplum amoris quod nobis proposuit, factus est nobis signaculum, quo efficiamur conformes imaginis ipsius, imaginem terreni deponentes, et imaginem celestis portantes, sicut dilecti sumus, sic et eum diligentes. In hoc enim nobis relinquit exemplum, ut sequamur uestigia eius . Propter quod dicit: Pone me ut signaculum super cor tuum . Ac si diceret: Ama me, sicut amo te. Habe me in mente tua, in memoria tua, in desiderio tuo, in suspirio tuo, in gemitu et singulte tuo. Memento, homo, qualem te fecerim, quantum creaturis ceteris te pretulerim; quali dignitate te nobilitauerim, quomodo gloria et honore te coronauerim, quo modo paulo minus ab angelis te minorauerim,  quomodo sub pedibus tuis omnia subiecerim . Memento, non solum quanta tibi fecerim, sed quam dura, quam indigna pro te pertulerim; et uide, si non inique agis contra me, si non amas me. Quis enim te sic amat, ut ego? Quis te creauit, nisi ego? Quis te redemit, nisi ego? Quis defensor uite tue periculum duelli subiit, nisi ego? Ut ergo uicissitudinem amoris mihi rependas, exere brachia, uires exerce; pone me ut signaculum super brachium tuum. Pugna pro me, sicut ego pro te. Ne mihi simulatoria adulatione blandiaris, ut dicas: Domine, amo te. Si amas, ostende, quia amas. Ama, non uerbo et lingua; sed opere et ueritate. Ego uici mundum, pugnans pro te; sed adhuc mundus et  princeps mundi aduersatur tibi, aduersatur et caro, ut cum his pugnes pro me, magis autem pro te. Tuum enim periculum uertitur, pugna est de anima tua, de salute tua; nec uinci poteris, nisi ex te; nec uincere, nisi ex me. Proinde non confidas in te, sed in me. Non enim in gladio tuo obtinebis hostem, et brachium tuum non saluabit te; sed dextera mea, et brachium meum, et illuminatio uultus mei. Si posueris me quasi signaculum super brachium tuum, tibi uictoria cedet. Sic pugna, non quasi erem uerberans; castiga corpus tuum, et in seruitutem redige ; ab omnibus abstine, sicut qui in agone contendit. Si tibi durum uidetur hoc, quid accusari potes contra me? Et ego custodiui uias duras. Si me uelis emulari, scito, quia dura est  sicut infernus emulatio. Oportet bibere calicem, quem ego bibi. Ego sitiui, et ego bibi, ego mortem gustaui, ego ad inferna descendi; sed solutis doloribus inferni, resurrexi. Si tu per emulationis studium uolens me imitari, te senseris grauari, et quasi in inferno cruciari, hoc est quod a te exigo, hoc est quod moneo, hoc est quod consulo, ut ad modicum crucieris, quasi in inferno, ne sine fine crucieris in inferno. Aemulatio enim quasi infernus est, similis loco penali; sed hec est uia, que ducit ad introitum regni. Oportet enim hec pati, et sic ad uitam ingredi.

Hinc et martyres ueri mei emulatores, nunc comparticipes regni; sed prius, abiectis corporibus et ossibus suis super terram morte, et prius morte contumelia affecti, dicentes: Dissipata sunt ossa  nostra secus infernum . uide quomodo me amauerunt, qui me secus infernum sequi uoluerunt et ab inferno deglutiri noluerunt. Si aduersa pateris, et ob hoc estimatione aliorum peccator et inferno proximus reputaris; habes, ut mecum dicere possis: Repleta est malis anima mea, et uita mea inferno appropinquauit. Aestimatus sum cum descendentibus in lacum . Pone me ut signaculum super cor tuum, ut me tota uirtute diligas; pone me super brachium tuum, ut que mihi placita sunt, tota dilectione perficias. Pone me super cor tuum, per affectum amoris; pone me super brachium, per effectum operationis. Habe me in exemplum et adiutorium pure sincereque diligendi; in exemplum et adiutorium bene operandi, et fortiter patiendi. Pone me super cor tuum, super omne quod cogitas, quod  amas, quod tibi cordi est; ut omne quod charum est postponas, et me semper superponas, et me semper plus diligas; non solum quam quod extra te est, sed et plusquam quidquid intra te est. Denique plusquam te, ut te diligas propter me, non solum me propter te. Sit amor tui secundum me in summo cordis, sit amor mei supra summum cordis. Quoniam autem probatio dilectionis exhibitio est operis, pone me super brachium tuum. Sic pugnes, sic te exerceas operando pro me, ut opereris ex me. Ego sim spes tua, ego fiducia tua, ego fortitudo tua, ego patientia tua. Mihi dicas: Domine, spes mea a iuuentute mea . Mihi dicas: Diligam te, Domine, fortitudo mea . Mihi dicas:  Quoniam tu es patientia mea . Mihi dicas: Deus meus, misericordia mea . Ne ponas carnem brachium tuum, sed mihi dicas: Esto brachium nostrum in mane, et salus nostra in tempore tribulationis . Dilectionem exigo de corde tuo, in his que intus sunt, emulationem, in his que foris sunt. Sed ut scias an uera sit dilectio, fortitudinem animi attende; que enim fortis non est et ut mors, uera dilectio non est. Attende primum ad dilectionem meam erga te, et mortem meam pro te. Cum ponerem animam meam pro te, non persequentium malitia uel potentia, non mortis uiolentia animam meam extorsit me inuito, sed caritas ipsa me compulit, ipsa cegit, ipsa mihi uim fecit. Quod potuit in aliis mors, hoc in me potuit  dilectio, cui obsecuta est mors. uide et in ceteris quid possit mors, quid possit dilectio, ut scias quia fortis est ut mors dilectio. Mors diuidit carissima nomina, federaque iunctissima, diuidit et dilectio. Qui enim reliquerit domum, uel fratres, aut sorores, aut patrem, aut matrem, aut uxorem, aut agros, propter nomen meum, centuplum accipiet, et uitam eternam possidebit . Diuidit mors animam et carnem, diuidit et dilectio. Qui enim non odit animam suam, non potest meus esse discipulus . Aemulatio uero in iis que foris sunt non apparet; quia uera est, si dura non est. Potest enim in prosperitate fingere, qui mecum non permanet in tentatione. Fortitudo ergo animi in diuisione affectuum,  signum est dilectionis, que intus est. Duritia uero tribulationis signum est emulationis, que foris est. Hec sunt signa a signaculo impressa. Domine, qui dicis: Pone me ut signaculum super cor tuum; fac quod iubes. Unde enim mihi, ut te ponam super cor meum? Quomodo hoc possum? uerumtamen nisi hoc aliquo modo possem, sic tamen quasi per te, non mihi diceres: Pone me. O dignatio tua, Domine! o dignitas et libertas mea, Domine! Non dedignaris enim a seruo tuo poni super cor serui tui! et me tam dignum reputasti, et liberum arbitrium mihi dedisti, quo possem reprobare, quidquid tibi displicet, et eligere bonum, quod tibi placet, et per electionem boni tibi placere uel adherere, te participare, te in me habere, te supra me, sicut dignus es, amare! Aufer a me, Domine, cor  lapideum, aufer cor coagulatum, aufer cor incircumcisum; da mihi cor nouum, cor carneum, cor mundum! Tu cordis mundator, et mundi cordis amator, posside cor meum et inhabita, continens et implens, superior summo meo et interior intimo meo! Tu forma pulchritudinis et signaculum sanctitatis, signa cor meum in imagine tua; signa cor meum sub misericordia tua, Deus cordis mei, et pars Deus mea, in eternum . Amen.



De miseria et egestate hominis ob culpam

Homo per culpam inobedientie discedens a eo, reatus sui iustissimam penam luit. Deficiens enim ab incommutabili Deo, deficit et ipse in se, et per suos deficiendi gradus ueterascit iugiter et senescit,  donec nouissima morte dissoluatur. Quod enim antiquatur et senescit, prope interitum est. Recedens homo a Deo, qui semper est unus et idem, diuisus est ab ira uultus eius; diuisus autem in se, ne sibi sit semper unus et idem. sed semper alius atque alius, et impleatur illud quod scriptum est: Stultus ut luna mutatur . Ita enim a se dissidet et distat; ita dissentit et discordat, ut uix alter alteri magis contrarius queat inueniri, quam unus homo ipse sibi. uult enim et non uult; idem uicissim odit et amat, tractat et retractat, probat et damnat, querit et abiicit, curat et negligit. Sepe post ceptum negotium cepti tedet, post factum facti penitet; uota sua et desideria, studia et consilia, cogitationes et affectiones et intentiones, quasi semper  sibi displicens, multipliciter mutat, et in his omnibus ipse mutatur. Sane, uir duplex animo inconstans est in omnibus uiis suis . Quenam est pax misero homini in tanta mutationum uicissitudine, in tanta inconstantis animi leuitate? Non est pax impio, dicit Dominus . Peruersus animus Deo sibique contrarius ipse sibi tortor est et tormentum; penas a se semper exigit, et semper soluit; et qui Deo aduersatur per reatum culpe, quasi Dei minister est in exactione pene. uide, quomodo mali ab ira uultus Dei diuisi sunt, qui etiam sibi in tantum aduersantur, ut sese persequantur, quantum Deo contrarii, tantum etiam sibi, ut qui in sua uoluntate pacem non inueniunt, quia in uoluntate Dei offendunt.  Sed nunquid soli mali diuisi sunt? Quid mens iusti, que in rerum temporalium dispensatione occupata est, et multitudine curarum distenta, et ideo Deo minus intenta, nonne et ipsa diuisa est? Nonne ad Martham dicitur: Martha, Martha sollicita es et turbaris erga plurima?  Quid sibi uult ista congeminatio? Anne satis non erat dicere semel, Martha; nisi per repetitionem diceretur, Martha, Martha? An diuisionem significat ista repetitio? Martha, inquit semel, et iterum Martha. Martha certe diuisa, Martha sollicita, Martha turbata; turbata per prouidentiam futuri temporis, turbata per curam instantis necessitatis. Sollicita es, et turbaris erga plurima. Plurima quidem turbant, miseri enim hominis plurime sunt necessitates. Miserie quippe  semper necessitas coheret, et semper indiget qui miser est. Necessitates uero hominis tam multe sunt et uarie, tam inextricabiles et perplexe, ut in tota uita hominis expediri nullatenus possint. Rerum et temporum indefessa mutatio semper nouam affert necessitatem, nouamque parit sollicitudinem; et dum una necessitas decedit, altera succedit. Altera enim necessitas alteram ad se trahit; et, dum sequens extrudit precedentem, ipsa se intrudit in alteram sequentem; et, dum uni occurritur et succurritur, alia mox suboritur. Sicut qui mutuum ab alio accipit, et alii soluit, inde se obligat, unde se liberat. Sic in tota uita hominis dum nodus necessitatis soluitur, alius stringitur; et miser homo qui se semper soluere nititur, semper seipsum ligare ingeniose  molitur. uie siquidem hominis strate sunt spinis. In hunc modum necessitas semper fugitur, et semper offenditur; et pro uitanda necessitate abundantia semper queritur, et egestas inuenitur. Nam de ipsis diuitibus, qui in multitudine diuitiarum suarum gloriantur, quid aliud sentiendum est, nisi quod Scriptura loquitur: Diuites eguerunt et esurierunt? 

Semper enim qui multa habent, multis indigent; et ubi sunt multe diuitie, multi sunt qui comedunt  eas; et sepe qui extorquent ab inuitis, similia patiuntur inuiti; sepe et nolentes dant, que accipiunt a nolentibus. At qui diuitias habent, nec dispensant, quia eas semper seruatas esse uolunt, ne egeant, hi magis egent; quia et his que habent, et his que non habent, eque egent. Morbus enim illorum suo remedio semper augetur, et irremediabilis est eorum necessitas, quorum inexplebilis est cupiditas. Necessitates has, quas patiuntur homines miseri et miserabiles, facit amor rerum non necessariarum; qui in multis non necessariis consolationem querunt et non inueniunt. Porro unum est necessarium . uere unum est necessarium, sine quo nichil est necessarium, unum summum et commune bonum. Hoc unum omnibus potest sufficere, sine quo non  omnia uni possunt sufficere. Propter hoc unum Petrus reliquit omnia, ut in uno haberet omnia, ne carens uno, nec unum haberet, nec omnia. Unam, inquit, petii a Domino, hanc requiram .

Qui hanc unam inquirit, non minuetur omni bono. Qui hanc unam non habet, seipso caret, et inops mentis nec rationem suam possidet, nec cor suum in potestate sua habet. Qui autem mentis inops est, quid habet, cum seipsum non habeat? Si uero is qui Deum non habet, cum seipsum non habeat, uera ratione nichil, nisi peccata habet; miro Dei iudicio agitur, ut iniquus, qui sua estimatione multa habet ibi uere sit uacuus, ubi sibi uidetur plenus; et unde sperat abundantiam, inde patiatur egestatem. Non  potest solui Scriptura, que de Deo loquitur, dicens: Esurientes impleuit bonis et diuites dimisit inanes . Et alibi Scriptura de diuitibus dicit: Dormierunt somnum suum, et nichil inuenerunt omnes uiri diuitiarum in manibus suis . Si diuites dormiunt somnum suum, et somniant se multa habere in manibus suis, nichil tamen diuitiarum habentes; etsi uana opinione deluduntur, ut bonos se estiment, cum miseri sint, nunquid sane mentis sunt?



TRACTATUS UNDECIMUS


De uerbis Apostoli, uetus homo noster crucifixus est, etc.

 uetus homo noster crucifixus est, ut destruatur corpus peccati, ut ultra non seruiamus peccato . De triplici cruce: Christus passus est pro nobis, relinquens nobis exemplum, ut sequamur uestigia eius . Passus est autem in cruce, ut per mysterium crucis uirtus patientie confirmetur in nobis. Nos etenim pati oportet, ut digna factis recipiamus. Unde et nobis crux portanda imponitur a Christo, qui ait: Qui uult uenire post me, abneget semetipsum, et tollat crucem suam, et sequatur me . Suam, inquit, crucem tollat, non meam. Est enim crux Christi corpore dedicata, quam solus Christus ascendit, solus inter mortuos  liber; qui nec peccato obligatus, nec debito mortis astrictus erat: in quo is qui habebat mortis imperium, nichil omnino habebat; sed oblatus est, quia ipse uoluit . Crux itaque Christi crux innocentis est et iusti, non per crucem mundati aut iustificati, sed per crucem mundantis et iustificantis. Est alia crux, non hominis Dei, sed hominis rei, murmurantis et impatienter patientis. Est adhuc alia crux hominis rei, sed penitentis et confitentis et audientis: Hodie mecum eris in paradiso . A necessitate crucis tollende nemo absoluitur, nemo excusatur. Portant mali crucem suam: Multa enim flagella peccatoris . Portant et boni crucem  suam: Multe enim tribulationes iustorum . Portant mali crucem suam, nonnunquam uolentes, et leti, et hilares. Nam pro rebus uanis, quas uanissime amant, querendis, augendis, conseruandis, sponte suscipiunt labores multos et magnos, tribulationes multas et malas. Sed quia malunt pati pro mundo, quam pro Christo, inanis est eorum patientia; et apud Deum nec nomen meriti habent, nec spem premii. Contritio enim et infelicitas in uiis eorum, et uias pacis non cognouerunt . Hi quidem felices essent, si conuerterent ad ueritatem, quod disponunt ad uanitatem. Nunc autem sponte miseri sunt: et tanto miseriores, quanto se estimant beatiores. Nam quia beatos se putant, miseriam quam sponte perferunt, non uitant,  sicut Ephraim uitula docta diligere trituram . Propter spem inanis palee diligit uitula laborem triture. Recte assimilatur generatio hec iumentis insipientibus, equo et mulo, quibus non est intellectus; quorum maxille in camo et freno constringuntur, quia non approximant ad te, Deus, qui in ignem deiicies eos in miseriis non subsistent . De miseriis ad miserias currunt, et suppliciis supplicia mereantur. Tu, Domine, seruabis nos, et custodies nos a generatione hac in eternum . Portant mali nonnunquam crucem suam in angaria. Flagellati enim a Deo contra stimulum calcitrant et murmurant, suo iudicio sese excusant, et Dei iustitiam accusant, et sicut serpentes pressi queruli sibilant; aliis qui similia non  patiuntur, meliores se iudicant, et talibus flagellis indignos se estimant. De qualibus scriptum est. Precordia fatui, sicut rota plaustri ; fenum portat, et murmurat. Murmuratio plaustri onus non releuat, murmurat, sed nichilominus portat. Sic et fatuus onere tribulationis pressus per impatientiam ipse sibi sarcina est; et uere fenum est, quod hodie est, et cras in clibanum mittitur . Fatuus fatua loquitur, et os stultorum ebullit stultitiam. Quid autem stultius est, quam in aduersis sese extollere, et in celum os suum ponere, et in ipsa infirmitate infirmitatem suam non cognoscere, et ira Dei iram prouocare? Quanto rectius annuntiant, qui cum beato Iob dicunt: Sicut  Domino placuit, ita factum est; sit nomen Domini benedictum? . De talibus scriptum est: Adhuc multiplicabuntur in senecta uberi, et bene patientes erunt, ut annuntient, quoniam rectus Dominus Deus noster et non est iniquitas in eo .



De ueteri homine terreno, carnali, animali.

Crux quam portant mali, siue nolentes, siue uolentes a sinistris est; crux digna cruce dignis. In hac cruce uetus homo crucifigitur. Apostolus enim de cruce Christi prelocutus, subintulit: uetus homo noster simul crucifixus est , ostendens simul cum Christo, hoc est pro Christo, ueterem hominem crucifigendum esse. uetus homo quis est, nisi ille qui ait: Inueteraui inter omnes  inimicos meos?  Qui sunt inimici eius, inter quos ueterauit, nisi domestici eius? Nouus certe homo eosdem habet domesticos et amicos, qui sunt ciues sanctorum et domestici Dei. Nam et ego inueteraui inter omnes inimicos meos. Nec solum inimicos illos loquor, qui extra me sunt, inter quos habitaui cum habitantibus Cedar; sed illos inimicos magis nunc dico, qui in me sunt, qui inhabitant terram cordis mei, et terram carnis mee. Nam Chananei, et Iebusei, et Pherezei habitant ibi, et inimici facti sunt mihi. Et ego ipse tanquam homo malus et uir iniquus, mihimetipsi inimicus sum, ut recte sicut pro me, ita et contra me orare possim, et dicere: Eripe me Domine, ab homine malo, a uiro iniquo eripe me .  Eripe me Domine a me. Non est enim, Domine, quem timere debeam post te, quantum me. Quis enim ita insidiatur anime mee, ut ego? Quis ita aduersatur saluti mee, ut ego? Quis ita ingeniosus est in exitium meum, ut ego? Qui ita seductorie blanditur mihi, ut peream, sicut ego? Quis ita querit animam meam, ut auferat eam? Quis pretium meum cogitat repellere? Quis, Domine, preclaram illam hereditatem a te repromissam, molitur mihi auferre, ita ut ego? Quis odit animam meam odio iniquo, plusquam ego? Et ego quidem gratis. Quid enim mihi mali fecisti, anima mea? Tuum est, quod uiuo; tuum est, quod audio; quod uideo, quod uigeo, quod ualeo; tuum est, quod sentio, quod intelligo, quod sapio; si tamen sapio,  et non magis desipio. Nonne ingratus sum, nonne malignus, et maleuolus sum, quia iniquitatem diligo, et te odi? Qui enim diligit iniquitatem, odit animam suam . O anima mea, nonne iniquitas magna est, si ego odi te diligentem me? Quod si odi te, quomodo non odi me? Nonne tu es anima mea, et uita mea, imo quid es nisi anima mea, et uita mea? Quo iure possum te non amare, uita mea, et unica mea? ue mihi, si mea culpa peritura es semper, et ego semper tecum. Si peritura es, cui rectius imputare possum, quam mihi? Si periturus sum ego, quod auertat Deus, cui imputem, mihi, an tibi? Si mihi, et tibi, ue pariter et mihi et tibi. Si culpa tua malus sum, et dignus perire, qua ratione  possum amare te causam perditionis mee? Si sic mihi futurum erat, melius mihi esset si natus non fuissem. Quid mihi consilii superest, antequam peream, ut non peream? Nam si semel periero, quod absit! quid ultra potero, nisi tantum perire? Domine Deus, ex tunc ira tua; ex tunc non est consilium, non est prudentia, non est sapientia, non est ratio; perire perseuerabit, quem semel perire contigerit. Scio quid faciam, antequam peream, imo ne peream. Clamabo ad Deum Altissimum, Deum qui benefecit mihi . Altissimus est Deus, et ego in profundo sum iniquitatis; clamore ualido opus est, alioqui non audiet me, quia Altissimus est. Dicam iniquitates meas Deo, qui gratis sanctificat impium. Confitebor Domino,  quoniam bonus . Sicut penitens dolore compunctus loquar in amaritudine anime mee; dicam Deo: Noli me condemnare . Ipse me iudicabo, ipse me condemnabo. Noli tu, Domine, me condemnare. Sine me laborare in hac parte. Semel laborasti pro salute nostra, laborem et dolorem considerans, ut traderes nos in manus tuas. Bone Iesu, non est res tui nominis, damnare damnantem se, perdere iudicantem se. Saluatorem te uocat mundus, non perditorem. Tu quidem malos male perdes; sed perseuerantes in malitia sua. Ego nolo perseuerare in ea. Dic ergo anime mee: Salus tua ego sum . Anima mea, quamuis multum sis rea, et pro multo reatu multum pauida, nonne tibi arridet spes uenie in dulcissimo nomine  benignissimi Iesu? Quid merore consumeris? quid in amaritudine tabescis? Nunquid consiliarius non est tibi? Nunquid resina non est in Galaad, aut medicus non est ibi?  Quare tristis es, anima mea, et quare conturbas me? Spera in Deo, quoniam adhuc confitebor illi, salutare uultus mei et Deus meus . Dum me consolari desidero in soliloquio meo, suspendium elegit anima mea, et mortem ossa mea. Tedet enim animam meam uite mee. Nec mirum. uita quippe mea mala est, et ego uetus homo sum, et morti uicinus; homo malus, et uir iniquus; homo terrenus, portans imaginem terreni; homo carnalis uenundatus sub peccato; homo animalis, non percipiens ea que sunt spiritus Dei ; homo reus mortis, et cruce  dignus; nec una tantum cruce. Alia enim crux debetur terreno, alia carnali homini, alia animali. Et ego unus homo omnes isti; et omnes isti in me uno; et aduersum me omnes cogitationes mee in malum. Inhabitabunt et abscondent, ipsi calcaneum meum obseruabunt . O dura et grauis, o misera et miserabilis humana conditio! Inimici enim nostri uiuunt, et confirmati sunt super nos; et inimici nostri ipsi nos sumus, terreni, carnales, animales; nec pax, nec securitas est nobis a nobis, donec in cruce appensi simul cum Christo crucifigamur, ut in nobis destruatur corpus peccati, ut ultra non seruiamus peccato, sed peccatis mortui iustitie uiuamus ; et sine timore de manu inimicorum  nostrorum liberati, seruiamus illi, in sanctitate et iustitia coram ipso, omnibus diebus nostris .



De homine terreno.

Primo crucifigendus est in nobis terrenus homo, deinde carnalis, postea animalis; deinde induendus est homo, qui secundum Deum creatus est. Apostolus de terreno homine loquens, sic ait: Primus homo de terra terrenus, secundus homo de celo celestis . Et iterum: Sicut portauimus imaginem terreni, portemus et imaginem celestis . Terrenus ergo uetus homo est. Cepit enim a diebus preuaricationis Ade. Huius imaginem portant, qui terrena sapiunt, qui tantum cogitant que sunt mundi, quomodo placeant mundo, qui nimis amant terrenam substantiam et terrenam gloriam. Que sit autem imago terreni  hominis, Psalmista ostendit, dicens: Homo uanitati similis est . Homo siquidem auersus a Deo, uana diligens et uana faciens, ipse quoque uanus, imo ipsa uanitas efficitur. Qualia sunt opera eius, talis et ipse opifex. Qualis est homo extra se, in opere quod facit, talis est apud se in corde, ubi facienda disponit. In opere enim suo quasi in speculo auctor exprimitur. Erat autem in homine ante peccatum imago, scilicet Dei, qui est ueritas. Post peccatum uero deformata est in homine imago ueritatis, et depicta est in eo imago uanitatis. uanitati enim similis factus est, et quia in ueritate non stetit, dies eius sicut umbra pretereunt. In imagine enim pertransit homo . Nonne uides quomodo terrenus  homo auaritiam sectatus, postposita imagine Dei, cepit amare imaginem nummi, cuius pretium in errore et stulta hominum opinione consistit? Nummum autem imaginem et superscriptionem hominis continentem, quasi ad imaginem et similitudinem hominis facit homo, mutans imaginem incorruptibilis Dei in similitudinem corruptibilis hominis, seruiens potius creature quam Creatori, per errorem philargyrie que est idolorum seruitus . Quid sunt enim argentum et aurum, publice monete charactere signata, nisi quedam simulacra regum, et opera manuum hominum? Hi sunt, auare, hi sunt dii tui, quos toto corde, tota anima, tota mente diligis, quos precipuo honore colis, in quibus confidis, in quibus totam  spem in omni necessitate ponis. Ubi enim est thesaurus tuus, ibi est et cor tuum . Erit autem tempus, quando dicetur talibus: Ubi sunt dii eorum, in quibus habebant fiduciam? de quorum uictimis comedebant adipes et bibebant uinum libaminum. Surgant et opitulentur uobis, et in necessitate uos protegant . Conuersatio autem terreni hominis non in celis est, sed in terra. Non enim respicit celum, sed oculos suos statuit declinare in terram; terram lingit, terram comedit omnibus diebus uite sue; conglutinatus est in terra uenter eius; infixus est in limo profundi, et non est substantia. Non enim statuit supra petram pedes suos. Semper intrat in inferiora terre, donec  deglutiatur a terra, sicut Dathan et Abiron; pro terra litigat, pro terra pugnat, donec fodiatur peccatori fouea, et donec obruatur terra resoluendus in terram, qui factus est de terra. uerumtamen tota uita sua superbit in gloriam suam. Aliene felicitati inuidet, tam alienus a caritate, quam plenus cupiditate. Non est benignus, non est patiens; sed est ambitiosus, et emulatur, et agit perperam, querit que sua sunt, non que Iesu Christi. Cor eius graue est; diligit uanitatem, et querit mendacium; os eius abundat malitia, lingua eius concinnat dolos. De terra est, et de terra loquitur. Egestatem semper timet, et ad cautelam futuri temporis sicut semper seruat augenda, ita semper auget seruanda. In omnem casum superuenture necessitatis  sibi prospicit; odore lucri semper replentur nares eius, et dextera muneribus. Omnem artem augendi questus prudentiam uocat; paupertati insultat; in illius estimatione paupertatis nomen probro ducitur. Omnes res suas in tuto collocat; spem longioris uite semper sibi promittit, donec dicatur ei: Stulte, hac nocte animam tuam repetent a te; ea autem que parasti, cuius erunt?  Hic ergo cum interierit, non sumet omnia, nec descendet cum eo gloria eius . Hic homo amicus mundi est, et inimicus Dei constituitur. Hic est enim, qui contra Christum clamat, dicens: Tolle, tolle, crucifige eum . Terreni nempe erant, qui dicebant: Si dimittimus eum sic, omnes credent in eum; et uenient Romani et tollent nostrum  locum et gentem . Nondum inuidia terreni hominis contra Christum quieuit. Persequitur enim Christum in nobis, ne uiuat Christus in nobis. Si quis igitur Christi est, armet se zelo uindicte contra persecutores Christi. Clamemus ad alterutrum pro Christo contra inimicum Christi: Tolle, tolle, crucifige eum. Sed quam accusationem afferemus aduersus hominem hunc? Ecce homo, qui non posuit Deum adiutorem suum, sed sperauit in multitudine diuitiarum suarum, et preualuit in uanitate sua . Tolle, tolle, crucifige eum. Si hunc dimittis, non es amicus Dei. Sicut fecit, sic fiat ei. Crucifixit, crucifigatur. Dignus est enim cruce, et reus est mortis. Quenam, inquis, est crux hominis istius? Aestimo, quia contemptus mundi. Que quidem  crux quasi ex duobus lignis aptatur, contemptu scilicet terrene substantie et contemptu terrene glorie. Amat nempe terrenus homo duas res; quia confidit in uirtute sua, et in multitudine diuitiarum suarum gloriatur. In mundo confidit; liberet eum, si potest. A contemptoribus mundi extendatur in cruce, et totus extendatur in longum et in latum. In contemptu terrene glorie, hoc est in uoluntaria uilitate, extendatur altitudo eius. Hec est autem altitudo eius, terrena gloria, in qua querit exaltari. In contemptu terrene substantie, hoc est in uoluntaria paupertate, extendatur latitudo eius. Hec est enim latitudo eius, terrena substantia, in qua querit, siue ad dexteram, siue ad sinistram, dilatari. In hac  cruce appendatur terrenus homo: hic extendatur, et extensus moriatur, et mortuus sepeliatur, et non adiiciat, ut resurgat; sed destruat eum Deus in finem, et euellat eum de tabernaculo suo, et radicem suam de terra uiuentium  et dispereat de terra memoria illius; pro eo quod non est recordatus facere misericordiam, et persecutus est hominem inopem et mendicum .



De homine carnali.

Est alia crux, in qua appendendus est homo carnalis. Nam, quamuis idem homo sit terrenus et carnalis, secundum causam nominis tamen et differentiam amoris aliquid interesse uidetur. Apostolus de lege peccati, que est in membris, loquens, inter  cetera sic dicit: Ego carnalis sum uenundatus sub peccato . Qui uenundatus sub peccato est, seruus aliquo modo, et non plene liber est. Non enim quod uult bonum, hoc facit, sed quod non uult malum, hoc agit. Et si malum penitus uult, et malum facit, iam seruus est peccati, quia ipse facit peccatum. Omnis enim qui facit peccatum, seruus est peccati , iam plene uenundatus est sub peccato, pro consensu uoluntatis accipiens nummum illicite delectationis. Passiones siquidem peccatorum operantur in membris nostris, ut fructificent morti: et has quidem passiones nos omnes, siue boni, siue mali, communiter, quamuis non equaliter, sentimus; sed non omnes his consentimus. Qui autem sentit, et non consentit, non omnino immunis est  a culpa. Malum enim quod non uult, illud facit. Nam sentiendo passionem concupiscentie, malum concupiscit, et non uult concupiscere malum. Facit itaque malum, quod non uult: nam malum concupiscere, malum est. Qui autem concupiscit malum, et non consentit, malum facit quodammodo, in quantum concupiscit malum: et, quia non consentit, aliquo modo non operatur illud; quia tentatus a concupiscentia, quasi inuitus patitur quod pati non uult. Hinc Apostolus concupiscens et non consentiens, utrumque dicit, se facere malum, quod non uult, et se non operari illud. Quod nolo, inquit, malum, illud facio, hoc est concupisco, et concupiscere nolo. Et iam non ego operor illud, sed quod habitat  in me peccatum ; quasi diceret: Concupiscere nolo, et concupiscentie non consentio; sed legem peccati que est in membris meis, inuitus sentio. Mouetur enim in me, ita ut a me sentiatur; sed non me intantum mouet ut ei consentiatur. Iustus itaque cum tentatur a concupiscentia sua, aliquam habet excusationem, quamuis non sufficientem, ut omnino immunis sit a culpa. Requisitus enim cur titillationem carnis in carne sentiat, cum non consentiat, habet quod respondeat. Iam non ego operor illud, sed quod habitat in me peccatum. Sentire autem uel non sentire passiones membrorum, non semper est in nostra potestate; consentire autem sic est in nostra potestate sicut non est sine nostra uoluntate. Aliquando uero qui sentit, et non  consentit, fixum habet in corde omnino non consentire; et in desiderio habet, tentationem omnino non sentire: sed quod sentit, infirmitatis est; quod non consentit, uirtutis est; quod desiderat omnino non sentire, studium pacis et securitatis est. Aliquando uero qui dispositum habet non consentire, uult tamen huiusmodi passionem sentire, quia ex ipsa tentatione aliquis prouentus speratur et exspectatur. Tanto enim uictoria gloriosior existimatur, quanto ualidior fuerit tentatio, cui resistitur. Propterea nonnulli uolunt sentire, qui non uolunt consentire, ut non consentientes sentiant, et tentati resistant. Periculosum est autem huiusmodi tentationem sponte appetere, et etiam uenientem, quatenus datur, non  statim repellere. Securius est enim non tentari, quam cum tentatione congredi. uarius est enim euentus belli, et anceps est uictoria sub discrimine pugnandi. Hinc nos Dominus sic docet orare, dicens: Orate, ne intretis in tentationem . Nam, quod Propheta dicit: Proba me, Domine, et tenta me , ad illam tentationem pertinet, qua tentantur iusti a Deo, qui tentat electos suos, ut inueniat illos dignos se. Qui autem a carne tentatur, et tentationi cedit, hic est qui passiones sentit, et omnino consentit; tanto magis carnalis homo est, quanto magis curam carnis in desideriis perficit, non spiritui consentiens contra carnem; sed carni acquiescens, que concupiscit aduersus spiritum. Homo iste amat uinum et pinguia, otium, et securitatem,  et saturitatem; indui purpura et bysso, epulari quotidie splendide, quecunque desiderant oculi eius, non negantur eis. Omnia desideria sua in impetum uoluntatis relaxat. Quidquid deliciis carnis non seruit, uanum reputat: et hanc ratus est partem suam, si fruatur bonis suis in uita sua; nichilque amplius habet de uniuerso labore suo, quo laborat sub sole. Quis sit finis carnalis hominis, in parabola euangelica de diuite et paupere ostenditur, ubi dicitur: Mortuus est autem diues, et sepultus est in inferno . Et de Babylone scriptum est: Quantum exaltauit se, et in deliciis fuit, tantum date ei tormentum et luctum . Melius ergo nobis est, huiusmodi hominem in interitum carnis tradere morti, quam cum ipso trahi in puteum interitus.  Mortificanda est itaque caro nostra et crucifigenda, ut destruatur corpus peccati, iuxta uocem Prophete dicentis ad Dominum: Confige timore tuo carnes meas . Quoniam uero ad carnalem hominem dictum est: Tu uero odisti disciplinam , nulla dignior crux inuenitur quam austeritas regularis discipline, qua crucifigatur carnalis homo, cui cruciatus est disciplina, quam odit. Regularis disciplina crux est, que ex legibus abstinentie et continentie, quasi ex duobus lignis exstruitur. Abstinentia enim gulam temperat, et lex continentie in omnibus sensibus mentis et corporis luxum frenat; et in his est omnis carnalis homo.



Item unde supra.

 Luxuria in nobis frenari, et gula temperari sic possunt, ut passionibus peccatorum que habitant in membris nostris non consentiatur; non sic autem, ut lex que est in membris nostris, omnino non sentiatur. Concupiscentia enim, que nobis innata est et connata, longo usu discipline et assiduitate spititualis exercitationis in uiris iustis debilitari potest et infirmari, ne preualeat; omnino autem exstirpari non potest; salua tamen spiritus Dei libertate, cuius gratia nulla lege constringitur, quo minus possit uel abundare, uel superabundare, in quibus uelit et quantum uelit. Sed, sicut gentes in medio filiorum Isrel derelicte sunt, ut erudiret in eis Dominus Isrelem, nec poterat Iebuseus eiici de Ierusalem; sic concupiscentia carnis in terra corporis uel cordis  nostri semper habitat, ut erudiamur in ea; et nunquam nobis hostis deest, contra quem pugnemus. Militia est enim uita hominis super terram . Hec autem concupiscentia infirmitas nostra est, que iugiter representat nos nobis, ne simus fidentes in nobis. Ostendit enim nobis, quales simus ipsi in nobis, et a nobis. Qui autem ab infirmitate tentatur et uincitur, supra modum infirmus ipse inuenitur: nam ipsa infirmitate qua uincitur, infirmior esse conuincitur. At is qui ab infirmitate tentatur, et non uincitur, ex ea parte infirmus est, qua infirmitates sentit; ex ea uero parte uirtutem sibi adesse sentit, qua infirmitati non consentit. Nam uirtus in infirmitate perficitur . Si cui autem sanctorum desuper datum est, sicut de beatissima uirgine, maxime  post superuenientem Spiritum pie creditur, in hac mortali carne nullam mali concupiscentiam omnino sentire; sicut est hec uel rara, uel singularis gratia, ita et rara, uel singularis gloria. Si quis autem talis est, non iam pugnat, sed triumphat, sed regnat, habens pacem super pacem, pacem a consensu, pacem a sensu; non iam accinctus in prelio, sed discinctus in triumpho. Non glorietur, inquit rex Isrel, accinctus eque ut discinctus . Sed quis gloriabitur castum se habere cor? Si dixerimus, quia peccatum non habemus, ipsi nos seducimus, et ueritas in nobis non est . Sicut uero confusione dignus est, qui ab infirmitate uincitur, sic qui infirmitatem uincit, inglorius esse uidetur. Quid est enim infirmitas, nisi quod dicitur? quid est nisi  infirmitas, nisi debilitas, nisi imbecillitas? Que uero gloria est aut que uirtus infirmitatem uincere? Magna quidem gloria est, et magna uirtus est si, cum simus infirmitate ipsa infirmiores, infirmitatem uincimus. uerum hec gloria, hec uirtus nostra non est, sed Domini uirtutum, qui est rex glorie, qui glorificatur in electis suis, et mirificat misericordias suas in infirmitatibus sanctorum, ad quem et dicitur: Quoniam gloria uirtutis eorum tu es . Si pensemus, quid possimus a nobis, qui nec ipsi infirmitati resistere nostris uiribus sufficimus, nulla est omnino uirtus nostra. Sed Propheta dicit: In Domino sperans non infirmabor . Et iterum: Dominus fortitudo plebis sue  . Si autem Deus noster uirtus nostra est, et fortitudo nostra, maior est uirtus nostra, quam nos ipsi sumus; imo nos ipsi quid non possumus in eo qui omnia potest? In omnipotenti uirtute quid non possumus? Omnia, inquit Paulus, possum in eo qui me confortat . Cum ergo infirmitas uincitur, quia fortitudo nostra non est, nec laus nostra est; quia uirtus nostra non est, nec gloria nostra est. Rectissime ei ascribitur gloria, cuius uirtute obtinetur uictoria. Dominus enim uirtutum ipse est rex glorie . Dominus gloriosus in triumpho, Dominus potens in prelio. Hinc Propheta dicit: Fortitudo mea et laus mea Dominus ; fortitudo in pugna, laus in uictoria. Dominus enim est, qui pugnat pro nobis; Dominus est, qui uincit  in nobis. Quando autem infirmitas sentitur in nobis, cui non consentitur a nobis, destruitur corpus peccati, ut ultra non seruiamus peccato.

Si per corpus peccati recte intelligitur consensus peccati, tunc corpus peccati uere destruitur, cum tentanti concupiscentie non consentitur. Carnalis autem homo, quia homo peccati est, et filius perditionis, habens corpus peccati, cui concupiscentia est quasi pro anima eius, et consensus quasi pro corpore: et cum concupiscentie plene consentitur, quasi corpus peccati uiuificatur, et iam peccato seruitur. Forte alicui uidebitur concupiscentia, cum ad carnem illam, scilicet que concupiscit aduersus spiritum, pertineat, magis carni similanda; consensus uero magis anime quam carni. Consensus  enim in uoluntate est, et uoluntas consentiens in anima. In spirituali quidem homine sic est, in quo sensualitas ratione regitur, et suo superiori quasi inferior subiicitur. In carnali autem homine non sic; uersa enim uice, et peruerso ordine uoluntas spiritus concupiscentie carnis et consentiendo subiicitur, et inferior inuenitur que consentit, quam cui consentit. Concupiscentia enim mouet animam, ut sentiat quod prius non sentiebat: cum uero mota sentit, commota consentit, a sua dignitate degenerat, et locum suum deserens inferiori suo se subiicit, et quasi inde uiuificatur, unde mouetur; nec iam agit ut spiritus, sed patitur ut caro. Unde et corpori non immerito assimilatur. Per legem uero discipline consensus refrenatur, et corpus  peccati destruitur, caro castigatur, ut non mens carni in lege carnis subiiciatur, sed a carne in lege mentis menti seruiatur. Hinc Apostolus ait: Ego castigo corpus meum, et in seruitutem redigo . De carnali autem homine hec dicta sint.



De animali homine.

Animalis autem homo quis sit, ex uerbis Apostoli innotescere potest; ait enim sic: Animalis homo non percipit ea que sunt spiritus Dei. Stultitia enim est illi, et non potest intelligere, quia spiritualiter examinatur. Spiritualis autem iudicat omnia: et ipse a nemine iudicatur . Carnalis homo a terreno homine amoris proprietate differre uidetur. Amat enim ille terram, amat hic opera carnis. Animalis autem homo uel sensu uel affectu cognoscitur. Animalis  est sensu, qui non sapit ea que sunt spiritus Dei. Animalis est affectu, cui non sapiunt ea que sunt spiritus Dei. In spiritualibus enim animalis hominis examinatio fit; ibi examinatur, quisquis animalis est. Audit animalis homo uerba Dei, et forte non intelligit, quia animalis est; aut si forte intelligit, statim aut tedio, aut odio, aut contemptu, aurem auertit. Stultitia enim est illi, quia animalis est. Hinc Apostolus ait: uerbum crucis pereuntibus stultitia est . Illi quippe, qui crucem non credit, uerbum crucis stultitia est, quia animalis est sensu, in uanitate sui sensus ambulans, et obscuratum habens intellectum. Illi uero, qui crucem credit, et exemplum crucifixi non imitatur, uerbum crucis pro Christo  tollende stultitia est, quia eiusmodi animalis est, non iam sensu, sed affectu; qui animalis est sensu, ignorat et errat, in tenebris ambulat, nescit quo uadat, obscuratum est insipiens cor eius; sapientiam Dei in mysterio absconditam stultitiam reputat; sapientiam huius mundi, que stultitia est apud Deum, prudentiam uocat; aliud pro alio probat; bonum dicit malum, et malum bonum; ponit tenebras lucem, et lucem tenebras; ponit dulce in amarum, et amarum in dulce. Qui animalis est affectu, sine affectione est, diuini amoris affectum in se non sentit. Duro enim et indomabili et insensibili corde aut tepet, aut riget, aut torpet, aut stupet; spiritualis militie exercitia aut odit, aut fastidit, aut contemnit, aut negligit. In principio uigiliarum  suarum non consurgit ante conspectum Domini Dei sui; cor suum sicut aquam non effundit; ignitas compunctiones, et arcanas iubilationes in corde non sentit; non anhelat sanctis suspiriis, non estuat piis desideriis; non in lege Dei delectatur, non sanctis meditationibus inflammatur, non contemplatione suspenditur; non sedet solitarius et tacitus, ut cleuet se super se; non petit ut accipiat, non querit ut inueniat, non pulsat ut aperiatur illi: diuinis laudibus non occupatur, non loquitur sibimet in psalmis et hymnis et canticis spiritualibus inter cantantes et psallentes in cordibus suis Domino. Sicut eger languet stomacho, et ore amaricato fastidit cibum spiritualem, cibum qui non perit, qui permanet in uitam eternam. Omnem escam abominatur anima  illius; appropinquauit enim usque ad portas mortis. Homo animalis magis secundum animam, quam secundum corpus agnoscitur. Animale enim corpus habent in hac mortali carne degentes, non solum animales, sed et spirituales. Corpus enim nostrum secundum presentem statum hoc accipit ab anima, ut sensificetur ab ea, sicut cetera animalium corpora. Sua mole pressum graue est et ponderosum, uariis passionibus et corruptionibus obnoxium; necessitate moriendi astrictum, et ut modico tempore uiuat, alimentis, fomentis et medicamentis indigens; nunc proficiens, nunc deficiens, et in ipso suo profectu in defectum uergens, sicut uetus uestimentum, quod dum sarcitur, magis magisque ueterascit et  atteritur. Apostolus uero dicit: Si est corpus animale, est etiam corpus spirituale . Non est credendum, id eum dubitando dixisse. Non enim erat Apostolo incertum, quod nulli debet uenire in dubium. Constat enim, corpus esse animale; et constare debet, corpus esse spirituale. Alterum docet ipsa rerum experientia, et communis infirmitas nostra; alterum suadet conscientia fidei, et exemplum resurrectionis Iesu Christi: sed non prius quod spirituale, sed quod animale, deinde quod spirituale.

Erit autem corpus nostrum spirituale, cum corruptibile hoc induerit incorruptelam; quando quod mortale est, absorbebitur a uita; quando consummabitur tabernaculum nostrum; quando templum Dei, quod nos sumus, dedicabitur, et coronis aureis  facies templi ornabitur; quando caro nostra quasi enea solidabitur, et quasi petra firmissima durabitur, ad omnem causam lesionis et uiolentiam passionis, et uim tentationis impenetrabilis et inaccessibilis. Erit autem corpus spirituale sua uirtute gloriosum, leue et agile: non iam cibo indigens, ut post peccatum et ante peccatum; sed ab omni seruitute corruptionis et necessitatis liberum; non in spiritus naturam uersum, sed in summa libertate absque omni contradictione spiritui subiectum. Interim autem corpus animale communiter habent homo animalis et homo spiritualis: et magis secundum statum mentis quam corporis alter ab altero discernitur. In corde enim animalis homo a spirituali spiritualiter crucifigitur. Crux autem est emulatio Dei secundum  scientiam. Scientia enim et emulatio arma sunt militie nostre, non carnalia, sed potentia Deo, ad destructionem munitionum; quibus nos armamur, destruentes consilia et omnem altitudinem extollentem se aduersus scientiam Dei, et in captiuitatem redigentes omnem intellectum in obsequium Christi . Aduerte in illis uerbis Apostoli altitudinem aduersus scientiam Dei extolli. Que est autem hec altitudo, nisi de qua dicitur: Noli altum sapere?  Hec est altitudo animalis hominis, qui in uanitate sui sensus ambulat. Altitudo autem crucis scientia Dei est, que in captiuitatem redigit omnem intellectum in obsequium Christi. Latitudo uero animalis hominis animalis est affectus. uagatur enim per illicita in uia lata, que ducit ad perditionem.  Latitudo uero crucis est affectus deuotionis in latitudine caritatis. Sunt autem nonnulli, qui emulationem Dei habent, non secundum scientiam; alii autem scientiam Dei habent, et non emulationem. uerum, ut ex duobus lignis crucis statura compingatur, iungenda est scientie emulatio, et scientia emulationi; ne sit indiscreta deuotio, uel indeuota discretio. Mundum siquidem animal est, quod et ruminat, et ungulam findit. Indiscreta deuotio a tentatione  rerum impossibilium plerumque Deum tentat, et ignorantia rerum utilium aut presumit, quod non expedit, aut quod expedit, pretermittit. At indeuota discretio licet non erret in cognitione rerum utilium, errat tamen in electione. uidet meliora, probatque, deteriora sequens. Non minor error est eligere quod est deterius, quam ignorare quod melius. Sua sententia sese condemnat, qui electione probat quod iudicio reprobat; et in alterutra parte stultitie se arguit, qui citra necessitatis uiolentiam aliter eligit, et aliter sentit. Ad aliquam uisibilem speciem contemplandam non sufficit interior lux oculorum sine adminiculo lucis exterioris, sicut nec ista uersa uice sine illa lux lucem adiuuat, ut res uisibilis uideri queat. Non uidet oculus clausus in  meridie; non uidet oculus apertus in tenebrosa nocte. Habet aliquid huic simile discretio sine deuotione, aut deuotio sine discretione. Ad contemplandam speciem inuisibilis Dei perduci desideramus et speramus. Duo oculi necessarii nobis sunt, quos illuminari a Domino petit, qui dicit: Illumina oculos meos, ne unquam obdormiam in morte . Oculus discretionis sine luce deuotionis, aut oculus deuotionis sine luce discretionis, minus uidet: sicut oculus qui in luce clauditur, uel in tenebris aperitur. Iungenda est ergo discretio deuotioni, et deuotio discretioni, ut abundet in nobis caritas cum scientia, et scientia cum caritate, iuxta consilium Apostoli dicentis: Charitas uestra magis ac magis abundet in scientia et in omni sensu; ut probetis potiora,  ut sitis sinceri, et sine offensione in die Christi . Qui uero scientiam habet et caritatem non habet, hic infatuatus est a scientia sua. Sine caritate enim nec magnitudo scientie, nec contemptus mundi, nec castigatio discipline, ante conspectum Dei aliquid est. Sola caritas gloriam crucis sibi uindicat, per quam nos gloriari oportet in cruce Domini Iesu Christi, qui est super omnia diligendus et benedicendus in secula seculorum. Amen.



TRACTATUS DUODECIMUS SEU EXHORTATIO AD SACERDOTES.


In illud Act. XX: Attendite uobis et uniuerso gregi, etc.

 Attendite uobis et uniuerso gregi; in quo uos Spiritus sanctus posuit episcopos regere Ecclesiam Dei, quam acquisiuit sanguine suo. Apostolicus sermo ad uos dirigitur, o sacerdotes Domini, ministri Dei nostri. uobis dicitur: Attendite uobis et uniuerso gregi. Primum uobis, deinde gregi. Habenda est ratio salutis proprie, his qui negotium procurant salutis aliene. Castigatis moribus decet eos uiuere, quibus credita est censura moralis discipline. A se debent incipere, et sese non negligere quos primum oportet pro se rationem reddere. Attendite, inquit, uobis.  Attendite, quid estis secundum naturam infirme conditionis, quid secundum functionem iniuncte legationis, quid secundum dignitatem accepte potestatis, quid secundum humilitatem debite seruitutis. Attendite, quid estis cum aliis, quid propter alios, quid supra alios, quid denique infra alios. Cum aliis quidem quid estis, nisi homines similes aliis, passibiles, in peccatis concepti, moriendi necessitate astricti, etsi per gratiam de peccatis liberati, nondum tentationibus inaccessibiles, nondum insuperabiles? Nam et tentari potestis adhuc, et a tentationibus  superari, utpote infirmitate circumdati, ut possitis compati infirmitatibus alienis. Tales enim decet esse pontifices, qui norint esse compassibiles, eo quod sint et ipsi passibiles. Ergo, quia homines estis, infirmi estis, sicut homines, secundum naturam infirme conditionis. Secundum functionem iniuncte legationis propter alios, angeli pacis estis, in quibus posuit Deus uerbum reconciliationis, ut cum Apostolo dicere possitis: Pro Christo legatione fungimur, tanquam Deo exhortante per nos. Obsecramus pro Christo, reconciliamini Deo . Nam quod angeli sitis, Malachias ostendit, cum ait: Labia sacerdotis custodiunt scientiam, et legem requirent ex ore eius, quia angelus Domini exercituum est . Si autem angeli estis, in celis est conuersatio  uestra. Non enim estis in carne, sed in spiritu; sicut administratorii spiritus in ministerium missi, propter eos qui hereditatem capiunt salutis. Missi autem a Deo, qui facit angelos suos spiritus, et ministros suos ignem urentem. Et uos quidem sicut ministri Dei, non solum sicut ignis ardens, sed et ignis urens recte nuncupamini; ardentes sicut seraphim, sicut uicini Deo, et urentes, et illuminantes subditorum corda, ut calore igniti eloquii pariter ardeant, et a calore eius non se abscondant. Deputati estis singuli ad custodiam multorum, et nemo subditorum sine angelo custode est, qui presit ei, et custodiat eum in omnibus uiis suis; sicut de Deo ad uirum iustum Propheta loquitur, dicens: Quoniam angelis suis mandauit de te, ut custodiant te in  omnibus uiis tuis . uerumtamen, cum sacerdotes Domini pro similitudine officii angelis assimilari, angelique possint dici; sicut bonorum angelorum semper est societas affectanda, sic malorum angelorum similitudo semper est fugienda. Mali nempe sacerdotes cum boni angeli non sint, malis angelis rectius comparantur, qui de celo lapsi in ueritate non steterunt, et honorem angelice dignitatis perdiderunt. Celestis autem conuersatio sanctorum sacerdotum si celo comparari potest, nonne qui de sublimi uite sacerdotibus digne, ad indigna uilioris uite deiecti sunt, sic corruisse uidentur, sicut angeli cadentes de celo? Qui etsi in illo sublimi culmine uirtutum nunquam fuerunt, locum tamen nichilominus  illum perdiderunt, quem habere potuerunt et debuerunt, sed non meruerunt. Inde enim excidisse uidentur, ubi essent, si mali non essent; et ubi sunt, qui tales non sunt. Propterea ad eos tanquam homines, nec iam angelorum nomine dignos, pertinere uidetur illa prophetica comminatio: uos autem sicut homines moriemini; et sicut unus de principibus cadetis . Cecidit unus de principibus cui multi adheserunt, sicut una membra uni capiti. Ne ergo et uos cadatis, sicut unus de principibus, attendite, quia non solum angeli estis propter alios, sed et dii estis supra alios; et hoc secundum dignitatem accepte potestatis. Bene ergo Propheta comminaturus malis ruinam cum angelis malis, de bonis premisit: Ego dixi:  Dii estis; et filii Excelsi omnes . Potestas uestra de celo est, an ex hominibus? Non ex hominibus, sed ex Deo est. Quis enim potest peccata dimittere, nisi solus Deus? Et tamen uobis data est potestas dimittendi peccata, quia Deus deorum Dominus locutus est, et dixit: Quecunque solueritis super terram, erunt soluta et in celis . In hac autem potestate uestra Deus representatur in terra a uobis, qui representatione unius ueri Dei dii nuncupamini et dii estis, ut per uestrum ministerium Deus semper presens sit querentibus eum, non solum presentia maiestatis, sed representatione sue auctoritatis et potestatis. Attendite, quantus honor debeatur illi a uobis, qui tam honorabile nomen dedit uobis. In hoc enim nomine timendi estis  et honorandi. Timendi ut iudices, honorandi ut patres. Timendi pro potestate, honorandi pro sanctitate. Si cui uestrum sanctitas deest, quod absit! timeat ille, quoniam Deus iudex est. Timeat, quoniam Deus stetit in medio deorum, in medio autem deos diiudicat. Dum enim discernit celestis reges, hoc est qui se et alios regere debent, deos diiudicat. Nouit enim qui sunt eius, nec latere possunt ante oculos eius, qui querunt que sua sunt, non que Iesu Christi. Nam, qui amant primos recubitus in cenis, et primas cathedras in synagogis, et salutationes in foro, et uocari ab hominibus Rabbi, qui sunt mercenarii, qui sunt fures et latrones; qui non intrant per ostium, qui sunt nummularii, qui uendunt columbas in templo, qui sunt canes muti, qui sunt operarii  mali, qui sunt percussores, qui litigiosi, qui non sobrii uel casti, totum hoc genus deorum inter falsos deos computandum uidetur. Simulacra enim sacerdotum sunt, et sicut imagines deorum aut idola abominationum in templo. Quemadmodum enim unius ueri Dei cultus per idololatriam idolo indebite exhibetur, ita honorem diis, id est sanctis sacerdotibus debitum, indebite sibi usurpant, qui sibi sumunt honorem, non uocati a Deo tanquam Aaron. Ad hoc pertinere uidetur, quod scriptum est: Qui honorem tribuit insipienti, sicut qui lapidem mittit in aceruum Mercurii . uerumtamen in quocunque sacerdote sanctum est ministerium, et honorabile sacerdotii sacramentum: nec licet nobis  christos Domini tangere, et iudices a Deo constitutos iudicare. Est qui querat et iudicet. Deus est enim qui deos diiudicat. Omnia quidem uitia per se et in se publice reprehensioni sunt obnoxia, utpote diuino iudicio predamnata; sed non passim permittitur personas pro ipsis uitiis, uel uitia in ipsis personis, palam arguere, uel publice condemnare. uos autem sacerdotes Domini, qui sicut decet Christi ministros, potestati diuine reuerentiam exhibetis, in omni iustitia et sanctitate attendite dignitatem uestram, quanta sit. Nam plusquam homines estis, quia angeli Dei, et quasi messores angeli, ut tollatis de regno eius omnia scandala. Adhuc autem plusquam angeli estis, quia dii sicut nomine, ita et honore precelsi.

 Attendistis dignitatem, et quia supra alios estis; attendite nunc, et iterum dico, attendite humilitatem uestram, et seruitutis necessitatem, et quid infra alios estis. Si uultis audire, dicat prius Propheta, ne uobis contumeliosus uidear, quid estis; qui ad Dominum loquens ait: De fructu operum tuorum satiabitur terra, producens fenum iumentis, et herbam seruituti hominum . Ecce quid estis. Iumenta et seruitus hominum. De tam alto in tam imum deuoluti estis, sicut scriptum est: Ascendunt usque ad celos, et descendunt usque ad abyssos . Nam et in alio loco scriptum est: Gigantes gemunt sub aquis, et qui habitant cum eis . uos sicut gigantes procerioris stature pre ceteris secundum preeminentiam dignitatis,  sub aquis populorum gemitis, multiplici cura et sollicitudine degrauati. Sicut exaltati sunt celi a terra, sic exaltati sunt dii a iumentis, id est uos a uobis. uos dii rectores animarum, inter cetera que attendenda sunt, hoc summopere attendite, quam sit res difficilis animas regere, et moribus singulorum seruire, omnibus sese conformare, ut nichil differant a seruis, cum sint domini omnium. Propter quod qui maior est in uobis ut fiat sicut iunior, non confunditur uocari seruus seruorum Dei. Huius seruitutis legem ostendens Apostolus, que sit, dicit: Cum liber essem ex omnibus, omnium me seruum feci. Omnibus omnia factus sum, ut omnes facerem saluos . Ad rationem huius seruitutis demonstrandam  pertinet etiam, quod scriptum est: Quanto magnus es, humilia te in omnibus . Ac si diceret: Secundum magnitudinem dignitatis, equa sit mensura humilitatis. Humilitas in honore, honor est ipsius honoris, et dignitas dignitatis. Omnis dignitas ipso dignitatis nomine indigna est, si humilia dedignetur. Humilitas enim sicut causa, ita est et custodia honoris. Omnis siquidem honoris promotio, que cum suo ordine procedit, ab humilitate incipit, et exaltatione consummatur. Nam qui se humiliat, exaltabitur, dummodo se non humiliet, ut exaltetur, sed magis se humiliet, ne exaltetur. Dico in mundo exaltetur autem in Deo. Nam qui uere humilis est, non ambit honorem; cum honorem accipit, non per ambitionem rapit honorem, sed propter humilitatem  rapitur ad honorem, ne sit ipse predo honoris, sed quasi preda ipsius honoris. Humilitas enim sine honore ipsa sibi sufficit ad honorem; honor autem sine humilitate sese perducit ad confusionem. Sicut ergo humilitas digne preuenit honorem, et sic et digne custodit. uideant itaque qui in honore sunt, ut se humiles in omnibus exhibeant exemplo Christi; qui sicut magister humilitatis, cum esset precessor, factus est sicut ministrator; cum esset primus, factus est quasi nouissimus, inclinans se usque ad pedes discipulorum. Exemplo humilitatis sue sicut mole graui premit uos Christus usque ad humilia, ut subditi sitis etiam subditis. Hoc ergo sentite in uobis, quod et in Christo Iesu. Cum esset  ille Deus in forma Dei, semetipsum exinaniuit formam serui accipiens. Et uos dii estis, exinanite uosmetipsos, et seruilem formam assumite, ut interim efficiamini sicut homines propter homines, infirmi propter infirmos, omnium necessitates et infirmitates in uobis ipsis suscipientes, sicut ille qui dicit: Quis infirmatur, et ego non infirmor? Quis scandalizatur, et ego non uror?  Oportet uos omnibus plus laborare, quia pro omnibus. Propter quod non solum serui hominum estis, sed et seruitus hominum, sicut boues triturantes; sicut iumenta, que necessitatibus hominum laborando deseruiunt. Terra plebium subiectarum, si datum queritis, fenum et herbam uobis producit in temporibus, que uobis debentur, et que habetis et possidetis. Si  fructum queritis, et non datum, cum Apostolo dicente: Non quero datum, sed quero fructum , abundare debet fructus iustitie in terra uestra, sicut in agricultura Dei. Per ministerium uestrum, fenum et herba uobis debentur; at uos quid debetis? Primum quidem omnia uestra, deinde uosmetipsos, totum quod potestis, totum quod estis. Denique animas uestras pro animabus uobis commissis, et libentissime, sicut ille, qui dicit: Libentissime impendam, et superimpendar ipse pro animabus uestris . Ergo debitores estis, non quasi uni parti gregis commissi, sed uniuerso gregi; sicut uniuersis, ita et singulis, sapientibus et insipientibus. Pro omnibus enim reddenda est ratio. Propterea uniuerso gregi attendite, in quo uos Spiritus  sanctus posuit. Ad illos enim pertinet hic sermo, qui non sibi sumunt bonorem, sed uocati sunt a Deo tanquam Aaron. Hi enim cum spiritu huius mundi aguntur, a Spiritu sancto positi non sunt, nec a Deo electi sunt sicut Aaron, quem elegit ipsum; sed ipsi uocauerunt nomina sua in terris suis. Quenam sunt illa? Nomina forte honorum, nomina dignitatum. Archidiaconus, episcopus, archiepiscopus, ceteraque similia, magna nomina sunt. Multi hec nomina nondum habentes, et habere cupientes, nondum sua, uocauerunt quasi ad se, ut essent sua. uocauerunt autem clamore ualido, forte obsequiis, forte muneribus, forte assentationibus, uel aliis modis, quibus uocare solent, qui ad hec uocati non sunt.  Hi sunt quos agitat spiritus huius mundi, spiritus uertiginis. Hos Deus non uocauit, et ideo non iustificauit, nec glorificabit. Nam ab hominibus gloriam querunt, non gloriam que ex Deo est. Etsi coram hominibus gratiosi et gloriosi inueniantur, coram Deo confusi sunt, quoniam Deus spreuit eos. uos autem non sic, quos Spiritus sanctus posuit episcopos regere Ecclesiam Dei. Nomen uestrum et causa nominis uos admonet officii uestri, ut nichil negligenter agatis in cura uobis commissa; sed satis superque attenti et intenti sitis regere Ecclesiam Dei. In hoc posuit uos Spiritus sanctus. Hoc est enim officium uestrum, secundum geminum regendi modum dirigere et corrigere in iustitia et iudicio;  his enim uirtutibus sedes Dei aut preparatur, aut corrigitur, sicut scriptum est: Iustitia et iudicium preparatio sedis tue . Et alibi. Iustitia et iudicium correctio sedis eius . Cathedra enim uestra, siue sedes uestra plebs subiecta est, cui presidetis, sed ad tempus: sicut uicarii Christi, qui uobis presidet, et in eis sedet, sicut in sede sua, et uos in illis sicut in sede uestra, sed magis illius. Ergo sedetis sicut sedes in iudicio, quia iustitia et iudicium preparatio sedis eius. Per uestram enim iustitiam et uestrum iudicium preparanda est sedes Dei in directione uirtutum, gratia ipsius cooperante, cui dicitur: Tu parasti directiones . Per uestram iustitiam uestrumque iudicium preparanda est sedes Dei, in his qui  nondum sessibiles se Deo sessori prebuerunt; hoc est in his qui nondum Deo per obedientiam subiecti esse ceperunt: preparanda est et in iis qui ceperunt, ne deficiant, sed magis et proficiant, donec que bene inchoata sunt perficiant: preparanda est et in iis qui lapsi sunt, ut Deo iuuante erigantur, quia Dominus supponit manum suam. Ad uestram iustitiam uestrumque iudicium oculi omnium respiciunt. Inde pendet salus subditorum et uita multorum. uita uestra speculum est sanctitatis, honestatis exemplum, iustitie signaculum: persone multarum facierum  que sunt in Ecclesia, ibi uident aut sue pulchritudinis gratiam, aut deformitatis maculam. Ibi uident quid imitari debeant, et cui conformari cupiant, designatur uita subditorum sicut cera mollior, ut imaginem accipiat signo sanctitatis expressam. Diligite ergo iustitiam, qui iudicatis terram. Si Christum diligitis, et iustitiam diligite. Ipse enim factus est nobis sapientia a Deo et iustitia, quando, cum non nosset peccatum, factus est pro nobis peccatum, ut nos efficeremur gratia Dei in ipso. Christus factus est hostia pro peccato, et sicut bonus pastor animam suam posuit pro ouibus suis, uobis relinquens exemplum, ut sequamini uestigia eius. Christus Ecclesiam sanguine suo acquisiuit, ad ostensionem nimie caritatis sue qua dilexit eam,  sanguinem suum pro ea fudit, et sic caritatem effudit. Hanc sic acquisitam, tam charam atque dilectam uobis commendauit, uobis commisit, quasi confidens de uobis, ut per uos confidat in ea cor uiri sui. Propterea, sicut diligitis Christum, et sicut de uobis confidere potest, sic custodite sponsam eius in fide uestra, zelantes eam, non uobis, sed illi; ut exhibeatis eam uirginem castam sponso suo Domino nostro Iesu Christo, qui est super omnia Deus benedictus in secula. Amen.



TRACTATUS DECIMUS TERTIUS SEU SERMO


De uerbis illis: Charitas Dei diffusa est in cordibus nostris per Spiritum sanctum, qui datus est nobis. .

 Charitas Dei, qua nos dilexit ante mundi constitutionem, et elegit in dilecto Filio suo, ipsa est fons et origo omnium bonorum, que nobis collata sunt in die creationis nostre et in die redemptionis nostre, et in die iustificationis et sanctificationis nostre: insuper autem et eorum, que nobis conferenda sunt in die glorificationis nostre, quando glorificabitur in nobis Deus, et nos in illo. Non tenuiter dilexit nos Deus, non mediocriter, non exiliter, sed plenius, sed pinguius, non simulate, non ficte, sed pure et sincere; non specietenus, non forinsecus, quasi in superficie, sed intrinsecus et medullitus; non uerbo et lingua, sed opere et ueritate. Si habitudine attendis, pinguis est ista caritas et medullata. Omnes enim miserationes Dei super  nos unde processerunt, nisi de inolita eius benignitate? nisi de mera liberalitate? nisi de pura gratia? nisi de plenissima beneuolentia? Quidquid enim possunt merita nostra, hoc ipsius est gratia; et quod supra merita est, hec est gratia super gratiam, utpote cumulans et cumulatior gratia. Si dimensionem queris huius caritatis, quia magna est, apud illum quidem mensurabilis est; apud nos immensa et immensurabilis. Si quo autem modo possimus comprehendere cum omnibus sanctis, que sit  dimensio eius, quanta tamen sit, comprehendi uix potest, aut omnino non potest: supra id enim quod possumus, aut dicere, aut cogitare, alta est et profunda, longa nichilominus et lata.

Altitudo eius sublimitas glorie, quam preparauit Deus diligentibus se, hoc est, quod oculus non uidit, nec auris audiuit, nec in cor hominis ascendit . Profunditas eius exinanitio unigeniti Filii Dei, et inclinatio tante maiestatis de sinu Patris usque ad opprobrium crucis; de principio uite usque ad finem uite, a summo ad imum, de celo usque ad infernum, a fine usque ad finem. Quis autem sufficit cogitare finem et finem? Quis potest comprehendere de quam alto uenit, aut quantum intersit inter summum unde descendit et imum quo descendit? Altitudo ergo huius caritatis  est hominis prouectio, profunditas eius Dei est inclinatio, et, ut dictum est, a summo usque ad imum, ab initio usque in finem. At longitudo eius sine initio est et fine. Nam dilectio eius erga nos sicut nec desinit, sic nec incipit. Misericordia enim eius ab eterno et usque in eternum, super timentes eum . Latitudo eius ampla est et diffusa, communi et generali utilitate beneuolentie ipsius et beneficentie. Omnes enim homines uult saluos fieri, et ad agnitionem ueritatis uenire , quod beneuolentie  est.Et proprio Filio suo non pepercit; sed pro omnibus nobis tradidit illum , quod beneficentie est. Beneficentia autem eius eo maior estimanda est, quo non solum ad omnes, sed et per omnia extenditur. Qui enim proprium Filium nobis dedit, quomodo non etiam eum illo omnia nobis donauit?  Hec autem caritas ante mundi constitutionem in consilio et proposito Dei clausa fuit, sed ordine suo reuelata est, profusa et effusa, infusa et diffusa. Largiter quidem profusa est, quando Deus ad imaginem et similitudinem suam hominem creauit; largius et abundantius effusa est, quando per mortem unigeniti Filii sui hominem redemit. Infusa uero est, quando cor hominis ad tantam excellentiam caritatis intelligendam per gratiam  fidei illuminauit. At tunc diffusa est, quando emulationis proposito, et imitationis desiderio, et uicarie dilectionis studio ampliati cordis latitudinem impleuit. Hec est diffusio, qua spem nostram confirmat, ut non nobis timenda sit confusio. Spes, inquit Apostolus, non confundit: quia caritas Dei diffusa est in cordibus nostris , que Dei est ad nos. Hanc enim illo in loco commendat Apostolus; sed per hanc diffusam diffusa est et illa in cordibus nostris, que est a nobis ad ipsum. Sic autem diffusa est hec per illam, et in illa, sicut lux oculorum qui a sole illuminantur, diffunditur in luce, per quam illuminantur.

Audi attentius huius comparationis similitudinem, ut de corporali luce ad spiritualem ratio deducatur.  Est lux illuminans, qua quid uideat uel uideatur. Est lux illuminata, ut uideat cuiusque rei species; est lux illuminata ut uideat. Lux illuminans, ut quid uideat uel uideatur, est lux ista solis, que in ipsa palpebra diluculi infunditur, ut ipsa primum uideatur; deinde latius diffunditur, ut in ipsa uideantur uarie rerum species, que cum coloribus et formis et figuris suis oculis nostris exhihentur. Lux illuminata ut uideatur, iste sunt uisibilium species que, dum in tenebris sunt, ibi uideri non possunt; sic quasi tenebre sunt indistincta confusione informes: quando autem in luce sunt, quasi quedam lux sunt illuminata, ut uideri possit. Nam, ut Apostolus ait: omne quod manifestatur, lux est  . Sic autem uisibilis species uidetur in luce ut, simul uideatur lux in spiritu; et tanto clarius, quanto clarior est lux, quam species. Lux illuminata ut uideat lux est oculorum, que late diffunditur in luce diffusa, cum late patent oculis, que luce diffusiore illustrantur. Lux autem spiritualis, que oculos nostros illuminat, caritas Dei est ad nos. Beneficia autem Dei multa et magna nobis exhibita et prerogata, lucem caritatis quasi in se excipiunt, et oculis nostris ostendunt. In ipsis enim apparet, quantum diligat, et diligi debeat Deus. Nam, dum magnitudo beneficiorum eius ante oculos nostros se expandit, immensa Dei caritas late patens palam innotescit; et in eius contemplatione aspectus quoque mentis nostre  latius se diffundit; et, dum caritas qua nos diligit Deus secundum dignam estimationem beneficiorum eius altius cogitatur, imis sensibus intimata dulcescit, et mira suauitate mutui amoris cor afficit, amplius illud et dilatans, ut Dei capax efficiatur: cuius caritati secundum uicissitudinem amoris se coaptat et conformat, secundum altum et profundum, longum quoque et latum. Alta est enim caritas ad Deum, cum altitudo speratur, et sublimitas glorie desideratur, non in hoc seculo, sed in Deo, qui dicit: Cum exaltatus fuero a terra, omnia traham ad meipsum . Cui et sponsa dicit: Trahe me post te . Profunda est, cum propter Deum ueritas ambitur; et abiectio eligitur, exemplo illius qui dicit: Elegi abiectus  esse ; ubi ostenditur, quod nolit eligi ad honorem, qui ipse sibi elegit abiectionem. Longa est caritas, que perseuerat usque in finem, imo magis sine fine. Charitas enim nunquam excidit. Lata est, que memor beneuolentie et beneficentie Dei, inter aduersa et prospera in ipso semper delectatur, in ipso letatur, illi iubilat semper et exsultat, tam lata quam leta, sine angustia pusillanimitatis et murmurationis. Charitatis quippe latitudo ipsa est cordis dilatatio, que et ipsa est iustitie delectatio. Hanc diffusionem caritatis in dilatatis cordibus nostris operatur caritas Dei, Patris scilicet uel Filii, operatur autem per Spiritum sanctum, qui datus est nobis; qui et ipse Patris et Filii amor est, amborum connexio. Ut cetera Dei  beneficia ad presens reticeantur, quantum est ad exigendam a nobis caritatem, quod unigenitum Filium suum dedit nobis, ut nos in eo sibi gratificaret, nec non et Spiritum sanctum, qui cor nostrum prepararet, quo cum Filio et Spiritu sancto Pater ipse ueniret, et apud nos mansionem faceret! Diuisiones quidem gratiarum sunt, et in his omnibus caritas superexcellit: cuius diffusio per Spiritum sanctum fieri, et ipse Spiritus dari non frustra dicitur, non sine causa. Magnum et eximium est gratie munus, cum quo seipsum dat ipse muneris auctor, non sustinens diuidi ab hoc suo munere, uel hoc munus a se. Qui ergo caritatem accepit in munere, recte in Deo gloriari potest, et  dicere: Charitas Dei diffusa est in cordibus nostris, per Spiritum sanctum, qui datus est nobis . At qui sermonem sapientie habet, uel sermonem scientie, uel genera linguarum, uel interpretationem sermonum, uel gratiam cuiuspiam administrationis uel operationis, quamuis hec dona sint Spiritus sancti; tamen, si caritatem non habet, tam non habet Spiritum sanctum in se, quam uerum est illud, quod scriptum est: Spiritus sanctus discipline effugiet fictum . Charitas autem contrariis modis cor nostrum et angustat et dilatat. Sepe sentire potes quomodo stomachus ad cibos abominabiles, quos respuit, se angustat et arctat. uix enim strictis faucibus ingreditur, quod non libenter accipitur. Nihilominus sentire potes, quomodo  ad cibos desiderabiles se relaxat et dilatat, et qua facilitate glutitur quod cum magna auiditate percipitur. Sic et caritas ad secularia desideria que non recipit, cor angustat, ad queque salubria et sancta uoluntatem dilatat, et libertatem desiderii sui relaxat. Cupiditas uero ad hec transitoria se dilatat, quantum se ad celestia coarctat; et quantum eor magis retrahit, tantum ad minima constringit. Magna autem et ampla sunt que eterna sunt; parua uero sunt, que angustia temporis mox clauduntur, et breui uoluptate cito finiuntur. Habet autem cupiditas suam altitudinem per affectatam  honorum ambitionem; habet suam profunditatem per simulatam humilitatem, uel affectatam exaltationem; habet et longitudinem, per irreuocabilem continuationem; habet et latitudinem per inexplebilem capacitatem. Nos igitur, qui mundo renuntiauimus, qui non spiritum huius mundi accepimus, sed spiritum qui ex Deo est, ut caritas Dei in cordibus nostris diffusa permaneat, sicut decet religionem nostram, diligamus Deum toto corde, tota anima, tota uirtute, eodem Spiritu intus operante, qui est super omnia Deus benedictus in secula. Amen.



TRACTATUS QUARTUS DECIMUS SEU SERMO


De uerbis illis: Introduxit me in cellam uinariam, ordinauit in me caritatem; fulcite me floribus, stipate me malis; quia amore langueo .

 Amor languor est et infirmi animi passio. Ad quam ueritatem asserendam si indigna et minus idonea uidetur auctoritas pete, qui dicit:

Hei mihi, quod nullis amor est medicabilis herbis:
apud religiosas mentes sufficere debet uox sponse, que loquitur quod sentit, et dicit: Amore langueo. uideamus ergo an omnis amor languor sit. Est naturalis amor, quo parentes se diligunt et liberi; et in brutis animantibus uim suam obtinet. Nam et hec super fetus suos uarie afficiuntur. Ursa quippe catulis suis blande murmurat, et gallina super pullos suos infirmatur. Quid nisi amor effecit, ut plangeret Iacob, et diceret: Fera pessima comedit filium meum, bestia deuorauit Ioseph?  Quid nisi amor impulit Dauid, ut plangeret, dicens: Fili  mi Absalon, Absalon fili mi; quis mihi det, ut ego moriar pro te, Absalon, fili mi, fili mi Absalon?  Est socialis amor, quo amicitie federa iunguntur: quo quidem amore Dauid et Ionathas sese dilexerunt, cuius dolore cruciabatur Dauid, cum diceret: Doleo super te, frater mi, Ionatha, decore nimis, et amabilis super amorem mulierum: et sicut mater unicum amat filium, ita te diligebam . Est coniugalis amor, quo sese caste diligunt sponsus et sponsa, qui plerumque amarius separantur, quam dulcius copulantur. Est incestus amor, uel alias impudicus. Habet hic amor passiones suas, et dolorum angustias. Probat Amnon diligens Thamar, cui locutus est Ionathas: Quare sic macie attenuaris, fili regis, per singulos dies?   Probat et Sichem, qui Dinam dilexit, et agglutinata est anime eius anima illius. Est uanus amor, amor huius mundi, quo diligitur quod ad uitam beatam obesse potest, et prodesse non potest. Quem amorem coarguit Propheta dicens: Filii hominum, usquequo graui corde, ut quid diligitis uanitatem?  Hic uanus amor, sicut et impudicus amor, non solum languor est, sed et uitium anime, et mors. Est sanctus amor, quo Deus uere, caste pureque diligitur, qui et ipse languor est. Hoc enim anxie laborat, que dicit: Amore langueo.  Sed, si amor Dei caritas est, et caritas uirtus est, et inter uirtutes summa est, quomodo amor Dei languor est? An amor Dei uel caritas infirmitas est? Et uirtus languor, et sanitas morbus et medicina. Quomodo sanitas uel medicina non est, per quam ab egritudine curata est? De qua scriptum est: Dimissa sunt ei peccata multa, quoniam dilexit multum . Quomodo caritas sanitas non est, que languentis anime uulnera curat, et operit multitudinem peccatorum? Si autem caritas sanitas est, quomodo languor est? Et si languor, quomodo incurabilis languor non est, cum scriptum sit: Charitas nunquam excidit?  An amor aliter habetur in desiderio utendi, aliter in usu desiderii? Ita plane.  Interim quippe amor languor est, dum que amat, estuat, anhelat, et suspirat; dum non habetur, quod desideratur; dum cruciatur, que a cupitis sponsi amplexibus differtur, et quia differtur. Sed, qui sanat omnes infirmitates tuas, o sponsa, et hunc languorem tuum curabit, cum se uidendum ad habendum et fruendum prebebit sponsus; id est quando uidebis eum sicuti est, oculo ad oculum, facie ad faciem, semel ei iungenda, et ab eius colloquio, uisu, osculo et complexu nunquam disiungenda. Extunc excidet languor tuus, sed nunquam amor tuus. Non erit, ut tunc dicere possis: Amore langueo; sed magis: Amore gaudeo; et inde tibi gaudium, quod gaudebit sponsus super sponsam, et gaudebit super te Deus tuus. Hic finis  languoris, sed non finis amoris. Interim autem quid? Sponsa grauius infirmatur, et languida lecto tenetur Dominus opem ferat illi super lectum doloris eius . Quid opis, quid consilii, quidue solatii dabitur illi? Nam de remedio amoris non nunc agitur. Procul enim est, et ultra fines terre, et sub celo non inuenitur. Ipsa autem que clamat, et uim sue passionis sentit, quia remedium hoc tempore uel loco sperare non potest; solatia saltem a domesticis suis postulat, quibus consolentur eam, donec transeat infirmitas. Sed et more languentium  primo declarat initium, et causam, et processum, deinde requirit solatium; quia nondum sperat remedium, quod nouit aliquantisper differendum. Quasi requisita, o mulier languida, unde tibi hec infirmitas? Respondet: Introduxit me in cellam uinariam. Quis te introduxit? Sedi quidem sub umbra illius quem desideraueram, et ille cibatam fructu suo, qui dulcis erat gutturi meo, introduxit in cellam uinariam, ut cibatam potaret poculo amatorio, quod depromptum de cella uinaria miscuit mihi, et cum gustassem, uolui bibere. In hunc modum amore langueo. Qui desideratis poculum salutis , cum sponsa bibere, attendite que sit cella uinaria, ut introducamini in eam. Et, si uultis audire, cella cordis ipsa  est, cella uinaria, ubi est uinum amoris. Cella, inquam, cordis, sed eorum qui conuertuntur ad cor. Nam qui extra se uagantur, ambulantes in desideriis erroris, longe facti a corde suo, tanquam uecordes, qui respiciunt ad uanitates et insanias falsas, hi extra cellam uinariam sunt, qui ad se reuocantur per prophetam dicentem: Redite, preuaricatores, ad cor . Forte non omnes qui ad cor redeunt, statim in cellam uinariam introducuntur. Sponsa enim prius sedet sub umbra, et desiderat, et fructus dulcedinem laudat, et post introducitur in cellam uinariam. Sunt nempe multi, qui prius licite utuntur hoc mundo, et sedent sub umbra, et desiderant, et suauem fructum iustitie laudant, et de uia perfectionis secum tractant, et  gratia diuine miserationis compuncti, disponunt propter Christum omnia relinquere, eique soli in omni puritate cordis adherere. Qui cellam uinariam tunc intrant, cum propter Christum omnia contemnenda iudicant, et a corde suo alienant. Nec intrat sponsa quasi per se, sed introducitur; quia nemo uiam perfectionis recte ingreditur, uel ad cor reuertitur, nisi uox illius in corde conualescat, cui per Prophetam dicitur: Dixisti, conuertimini, filii hominum . Et iterum: Animam meam conuertit . Tunc ergo sponsa introducitur in cellam uinariam, cum per contemptum mundi amor mundi de toto corde totus excluditur. Propter quod introducta, et omni cupiditate postposita,  et per uinum compunctionis sobrie mentis abalienatione iam mundi oblita, nichil in se nisi caritatem sentiens, dicit: Ordinauit in me caritatem.

Utramque hic intellige caritatem, et Dei et proximi. Nam, ea que est proximi reducitur ad caritatem Dei, cum proximus non sit diligendus, nisi secundum Deum, in Deo, uel propter Deum. Charitas autem ordo uirtutis est; sed uirtus ordo amoris est, differenter tamen. Sic enim uirtus ordo amoris est, ut ab amore ordinetur; sic caritas ordo uirtutis est, ut eam ordinet ipsa prius ordinata, ut ordinare possit. Ordinatur autem caritas estimatione, emulatione et electione. Aestimatione quidem, cum uero iudicio mentis omnibus melior, dignior et pretiosior  estimatur. De estimatione caritatis Apostolum consule: ipse tibi dicet quam digne et magnifice estimanda sit. Adhuc, inquit, excellentiorem uiam uobis demonstro . Et iterum dicit: Nunc autem manent fides, spes, caritas, tria hec. Maior autem horum est caritas  Et iterum: Scire etiam supereminentem scientie caritatem Christi . Parum est autem de caritate sic sentire, et sola estimatione omnibus eam preferre, nisi et affectione emulationes omnibus preponatur, ut ante omnia et super omnia desideretur. Ad quod admonet Petrus, cum dicit: Ante omnia autem mutuam in uobismetipsis caritatem continuam habentes . Et Paulus, cum dicit: Aemulamini carismata meliora . Et iterum: Super  omnia hec caritatem habete . Quoniam autem nonnulli caritatem estimatione uel emulatione probant, et electione uel sectatione non probant, ordinanda est et electione, quatenus sic queratur, ut habeatur et teneatur. Ad obtinendam enim caritatem, non sufficit cum estimatione qualiscunque emulatio, sine sectationis studio. Nonnulli enim ad eam aspirant et suspirant, qui in ea nunquam respirant. Concupiscunt enim, et non apprehendunt: propterea uane concupiscunt, ideoque uane, quia consilio non utentes, moribus improbant, quam iudicio, et qualicunque desiderio non consilio probant. Aestimatio autem in iudicio rationis est, emulatio in desiderio uoluntatis, electio in consilio discretionis. Discretio autem electionis  non est, ubi eligitur quod deterius est. Propterea Apostolus dicit: Sectamini caritatem  Sectando enim, hoc est Dei consilio utendo, caritas apprehenditur. Hoc est autem consilium: rebus illicitis pro amore Christi renuntiare, ut caritas habeatur; et a rebus licitis, quantum possibile est, abstinere, ut perfectius habeatur. Hoc est consilium, ut cupiditas omnino abiiciatur, quatenus sic caritas acquiratur. Hoc consilium insinuat, qui dicit: Si dederit homo omnem substantiam domus sue pro dilectione; quasi nichil despiciet eam . De spectione labentium acquiritur amor eternorum. Contemptu cupiditatis emitur aurum caritatis. Omnia, inquit Apostolus, detrimentum feci, et arbitratus  sum ut stercora, ut Christum lucrifacerem . Charitas autem primo loco cordis tui iudicio digne estimationis, et toto desiderio emulationis, et omni studio sectationis collocata, suo loco constituta est, ideoque ordinata. Is etenim locus ei debetur. Ipsa uero sic ordinata omnia ordinat, ut secundum ordinem omnia fiant. Cum enim Apostolus dicat: Omnia secundum ordinem fiant in uobis ; et ipse idem dicat: Omnia uestra in caritate fiant ; colligi potest, secundum ordinem fieri que in caritate fiunt, et extra ordinem esse que in caritate non fiunt. Charitas angelos ordinat in officiis et ministeriis suis; ordinat uitas et mores iustorum in professionibus et studiis suis; ordinat agmina uirtutum in stationibus  suis, ut uirtutum chorus ordinatus, id est castrorum acies ordinata, ab hostibus irrumpi nequeat, uel turbari. In caritate ordinata est lex per angelos in manu mediatoris. Radiante enim uirtute Christi in caritate, quam in nobis commendauit, post spiritum timoris accepimus spiritum adoptionis filiorum, ut non in timore, sicut sub lege, non ex tristitia uel ex necessitate, sed ex intimo amore in letitia cordis, in libertate spiritus, seruiamus illi. In caritate ordinatur testamentum super sacrificia bonorum operum, quia super omne bonum quod agimus, testamentum promissionis Dei ponitur, dum per amorem Dei semper eterna retributio cogitatur, et omnibus meritis nostris superior estimatur. Non sunt enim condigne passiones huius temporis  ad futuram gloriam, que reuelabitur in nobis . Ordinauit caritas mysterium redemptionis nostre, que Deum de loco dignitatis sue quasi deposuit, et in loco dignationis sue posuit, et paulo minus ab angelis minorauit, et hominem inter homines collocauit. Ab eterno, inquit Dei Sapientia, ordinata sum , haud dubium quin equalis Patri, ut iure sit super omnia, per quam facta sunt omnia. Sed attingit a fine usque ad finem ; a fine, qui est fons uite, usque ad mortem, que est finis uite; fortiter quidem, quia mortem moriendo destruxit; disponens omnia suauiter, in humilitate et caritate omnia ordinauit; pacificans, et restituens, et componens, ut sibi subiecta sint omnia. Tunc enim omnia ordinata sunt, cum sub  eo sunt, a quo sunt. Ordinem suum deseruit, qui loco suo stare renuit, uolens Deo per equalitatem cesse, non per humilitatem subesse, dicens: Ero similis Altissimo . Ordinatione tua, Deus, perseuerat dies ; tua quidem, non propria cuiusque sua. Propterea ille non perseuerauit, quia ordinationem turbare presumpsit, minime attendens, quoniam omnia seruiunt tibi. Hinc angelus lucis, qui erat sicut dies celi, factus est princeps tenebrarum, et caligo noctis. Charitas uero, que per obedientiam omnia Deo subiecit, suo arbitrio cuncta disponit: et nunc consulit quod perfectius est, nunc precipit quod necessarium est, nunc permittit quod illicitum non est,  nunc eligit quod melius est, nunc suscipit quod necessarium est.

Licet enim libertas adiuncta sit caritati, cedit tamen caritas necessitati, dum nonnunquam pretermittit quod melius est, ut deuitet quod deterius est. Sepe enim dum emulamur bonum quod melius est, dignius et perfectius, impedimur auctoritate superioris potestatis, aut uiolentia alicuius difficultatis, aut imbecillitate proprie infirmitatis: unde euenit, ut quod emulatione fuerit prius, electione et sectatione sit posterius. In disponendis itaque iis que facienda sunt, utitur caritas nunc ordine libertatis et dignitatis, nunc ordine dispensationis et necessitatis. Nam, cum nec uis maioris auctoritatis, uel cuiuspiam difficultatis, nec trepidatio pusillanimitatis  obsistit, libere eligit et sectatur quod dignius est et perfectius. Cum autem libertas electionis, imo electio melioris aliquomodo impeditur, ordine prepostero, ordine tamen, suscipit caritas quod necessitas imponit, aut infirmitas suggerit. Charitas quippe, cum sua libertate utitur, accedit meliori; cum necessitati cedit, aut infirmitati concedit, subiicit se bono inferiori. Unde, cum emulatur quod melius est, et aliqua ui actionis urgetur ad id quod inferius est, nonnunquam electione hesitat, et quid eligat, ignorat; sed quid magis appetat, non ignorat. Hinc Paulus magis desiderans esse cum Christo, multo enim melius; et necesse habens propter fratres in carne manere, electionis ambiguo arctatur et dicit: Et quid eligam ignoro  . In omnibus autem iustis, siue in his qui meliora libere eligunt, siue in iis qui inferiora bona suscipiunt, ipsa caritas semper ordinata est; semper prima estimatione, emulatione, sectatione uel electione. Nemo enim magis bonus est, nemo minus bonus, dummodo bonus, qui non ipsam caritatem ceteris anteponat, etiamsi dilectione preponenda electione postponat. Cum autem caritas fuerit ordinata, cumque ipsa ordinauerit, et quocunque modo ordinauerit, omnia pariter ordinata sunt. Ipsa enim ordo est gerendorum; et extra ordinem non sunt quecunque in caritate fiunt. Sponsa autem iam mundum contemnens, iam ordinatam caritatem habens, iam pre amoris magnitudine estus sui pectoris ferre non preualens, quibus putas passionibus  angitur, quibus doloribus cruciatur? Quomodo torquetur inter scandala odio et tedio, quam grauiter suspenditur dilatione et exspectatione, a spe et desiderio! Quis explicare queat omnes angustias languentis sponse, quas pro dilecto patitur, cui minus est omne quod patitur? Ad languorem eius pertinet, quod ipsa de se dicit: Nolite me considerare, quod fusca sum: quia decolorauit me sol . Sed nunquid ubi passiones Christi abundant, consolationes Christi non abundant? Imo abundant. Habet ergo sponsa consolationes suas, tum in suis bonis, tum in aliorum, sed bonorum, exemplis. uidet enim in numero bonorum alios incipientes, et quasi initiis uirtutum florentes; uidet  et alios maturitate morum ad culmen perfectionis pertingentes.

Quid sunt autem amantium, et amore languentium exempla, in initiis et complementis uirtutum, in primis rudimentis et maturioribus patientie exercitiis, nisi flores et fructus honoris et honestatis? Gaudet sponsa incipientes precedere, gaudet et fortiores equare. Gaudet illos habere subtus se, ut tanquam floribus suffulta mollius quiescat. Gaudet et illos habere ex latere, et iuxta se, ut quasi malis stipata et circumsepta, nec ad dexteram, nec ad sinistram se uertat; sed indeclinabiliter et fortiter ad fortia conualescat. Propter quod dicit: Fulcite me floribus; stipate me malis. Tanquam diceret domesticis suis: O intimi  sensus et affectus mei, consolamini me, et hoc agite in me, ut substratis floribus mollius incumbam; et ut circumpositis malis stipata, aliorsum me non uertam. Iuuat sic egrotare, dum mihi pro solatio sint, qui mecum pariter doleant, et simili merore languescant. Habet preterea sponsa languoris solatium de meritis suis, et meritorum premiis. Attendit siquidem tria in premium sibi repromitti a Domino dicente: Nemo est qui reliquerit illa uel illa propter me, et propter Euangelium, qui non accipiat centies tantum nunc in tempore hoc cum persecutionibus, et in fine seculi uitam eternam . Postquam per incrementa uirtutum diu profecerit, et circa studia spiritualis discipline sese strenue exercuerit, tunc demum centuplum inuenit in cordis  pace et tranquillitate, serenitate et securitate, delectatione iustitie et inenarrabili spiritualis iucunditatis dulcedine. Hec sunt mala, hi sunt fructus iustitie, qui ex floribus inchoate discipline proueniunt. Non solum autem hec, sed et mala tribulationum et persecutionum, que ad exemplum patientie nonnunquam prerogat Deus desiderantibus pro nomine Iesu pati, uel etiam mori. Unde et patiens Iob dicit: Qui cepit, ipse me conterat. Soluat manum  suam, et succidat me: et hec mihi sit consolatio, ut affligens me dolore non parcat . Et iterum: Si flagellat, occidat semel, et non de penis innocentium rideat . Nonne qui hoc dicit, ipsa flagella in se prouocare uidetur, et quasi dicere: Stipate me malis? Que quidem non diceret, nisi floribus uirtutum suffultus fuisset. Erat enim simplex et rectus, et recedens a malo. Sponsa ergo perfectionis emula non solum uirtutum carismata, et interne pacis gaudia beneficia Dei reputat; sed dona Dei in tribulationibus suis agnoscit, et flagella eius quasi quedam beneficia gratanter acceptat. uobis, inquit Apostolus, donatum est pro Christo, non solum ut in eum credatis, sed ut etiam pro illo patiamini . Si autem his malis, quasi quibusdam  iustitie fructibus sponsa stipari desiderat, quanto magis ad illos inestimabiles iustitie fructus, qui in futurum reseruantur, suspirat! Nam et hos cogitare potest fructus, cum dicit: Stipate me malis. His siquidem malis spe saltem interim sese consolatur ab omni tribulatione malorum et dolore, donec uideat quem amat, sponsum suum Iesum Christum, qui est super omnia Deus benedictus in secula. Amen.



TRACTATUS QUINTUS DECIMUS DE uITA CeNOBITICA, SEU COMMUNI.


 Gratia Domini nostri Iesu Christi, et caritas Dei, et communicatio sancti Spiritus, sit semper cum omnibus uobis .

Institutio uite communis non parua, non leui, non mediocri auctoritate suffulta est et subnixa. In uita communi primitiua fundata est Ecclesia; a uita communi nascentis Ecclesie cepit infantia. uita communis ab ipsis apostolis accepit sue professionis exemplum, sui honoris titulum, sue dignitatis priuilegium, auctoritatis sue testimonium, defensionis patrocinium, spei sue firmamentum. Apostoli, qui a Deo constituti sunt principes super omnem terram; principes populorum, qui congregati sunt cum Deo Abraham; dii fortes terre, qui uehementer eleuati sunt; amici Dei, qui nimis honorati  sunt, et nimis confortatus principatus eorum; senatores celi, iudices mundi, quibus facta est repromissio sedere super duodecim thronos, et iudicare duodecim tribus Isrel; patres conscripti, quibus dati sunt gladii in manibus eorum, ad faciendam uindictam in nationibus, et increpationes in populis; ad alligandos reges eorum in compedibus, et nobiles eorum in manicis ferreis, ut faciant in eis iudicium conscriptum: hi tanti uiri, tam potentes, tam preclari, induti uirtute ex alto, instinctu Spiritus sancti uitam communem obseruandam susceperunt, et exemplo suo confirmauerunt, et suis moribus comprobauerunt, nobisque seruandam  tradiderunt; ut in terra positi, per communis uite similitudinem incipiamus angelis Dei configurari, quibus sumus in eterna uita sociandi, equales similesque futuri. uita communis iuxta exemplaria celestium instituta est, de celo traducta, de celesti conuersatione sanctorum angelorum ad nos usque transsumpta. Si ad commendationem uite communis parum est, quod ad nos usque ab apostolis, ad apostolos ab angelis Dei peruenit; est adhuc, quod adiici possit, super omnem laudem eius. Ab ipso enim fonte uite manauit uita communis. Illum nunc loquor fontem, de quo scriptum est: Apud te est fons uite, et in lumine tuo uidebimus lumen . uita sane communis quasi quidam splendor est eterni luminis, quedam emanatio uite  eterne, quasi quedam deriuatio de perenni fonte, unde manant aque uiue salientes in uitam eternam.



De communi uita Patris et Filii et Spiritus sancti.

Deus uita est, sancta et indiuidua Trinitas una uita est. Non alia uita Pater est, et alia Filius, et alia Spiritus sanctus; sed hi tres una sunt uita; et, sicut una est eorum communis essentia, communisque natura, ita una est eorum communis uita. Non est enim Deus singularis aut solitarius, quia Deus trinus et unus est. Nec uita Dei non communis est, quia tribus personis una est, indiuidua et indifferens uita. Forte salua pietate fidei alicui uideri poterit Dei essentia uel potentia singularis, uel singularis  sapientia, quia incomparabiliter supereminens est, et superexcellens, ideoque cum communis sit, quasi singulariter communis, et idcirco quasi singularis forte existimabitur. Ne sub uerbi ambiguitate quod certum est in dubium reuocetur, indubitanter constat, Dei uitam non ita esse singularem uitam, ut communis non sit, quia scriptum est: Sicut Pater habet uitam in semetipso, sic dedit et Filio uitam habere in semetipso . Non decebat Deum solitarium esse, non congruebat dignitati eius, glorie beateque uite consortem non habere. Iuxta fidem sanctorum Patrum uera fidei professio, uera assertio, uera est protestatio, Deum trinum et unum esse, non solitarium: et in adiutorium huius fidei ipsa nostra ratio quodammodo assurgit. Deus enim  qui habitat lucem inaccessibilem, ne omnino ignoretur, et per ignorantiam non ametur, quadam sua luce, licet tenui, in cordibus nostris scintillat; et ex ea parte sese magis nobis aperit, suamque naturam nobis prodit, qua nobis magis expedit naturam eius cognoscere, quam pro modulo cognitionis indulte debemus toto corde, tota anima, totaque uirtute diligere. Deus autem caritas est: et, sicut ait Apostolus: Charitas eius diffusa est in cordibus nostris, per Spiritum sanctum qui datus est nobis . Charitas autem, que per gratiam in nobis est, aliquo modo representat nobis, qualis sit illa incomprehensibilis caritas, que Deus est, cuius natura siue caritas, siue benignitas est. Natura caritatis  hec est, sicut quodam intimo sensu ipsius caritatis nobis medullitus intimatur, et amare, et uelle amari. Sicut enim ignis non potest non ardere, sic et caritas non potest non amare. Amor enim ignis est, et amare hoc est ardere. Et sicut ignis non sese continet intra se, sed in hoc moueri uidetur, ut semper attingat que incendat, ne in se tantum uiuat, sed calorem suum, his que uel attacta uel incensa fuerint communicet, sic et amor quodam sensibili conatu gestit sese transfundere, et bonum quod habet, ad alterum, qui plena dilectione diligitur, transmittere, et in commune deducere, et in communem sue possessionis consortem asciscere. Aestimatione enim caritatis omne bonum pulchrius elucescit, cum in commune deducitur, quantum  decet.

In his autem bonis, que sufficere possunt amanti, et ei qui plena dilectione amatur, amat caritas communionem, et mauult cum dilecto suo communiter habere, quam sola possidere quod ambobus possit sufficere. In iis autem bonis, que non possunt utrique sufficere, sepe caritas preeligit ipsa carere, ne amicus careat, quem nouerit sua benignitate indigere. In prestandis autem beneficiis id semper agit caritas, ut qui amatur amet, ne solus ametur. Semper enim, ut predictum est, amat amari, nec amanti sufficit amor communionis, si non adsit communio amoris. Nam, cum bona sua uelit esse communia, ipsum amorem multo magis. Nescit amor non esse benignus, odit esse solitarius.  In profusione largitionis, quasi per amorem communionis, conciliare satagit communionem amoris. Que est enim benignitas amoris, si bona sua sibi soli retinere uelit, et communicare non uelit? Aut que est consolatio amanlis, si solus non ametur, et solus amet? Scriptum est: ue soli!  Amor solitarius ipse sibi cruciatus est, et quodammodo seipsum odit, cum omnino nolit esse solitarius, ne non sit mutuus: et, sicut non potest sua benignitate suaque natura priuari, sic non potest non amare communionem boni, communionemque sui. Charitati itaque, que in nobis est, due res, quantum ad desiderium ipsius caritatis, inseparabiliter annexe sunt, amor communis et communio amoris. Si autem alterutra desit, nondum beata est  caritas, que nichil nisi beatitudinem querit in communione boni et communione sui. Sed, si bonum commune adsit, et amor communis non adsit, aliquid caritati deest, quod ipsa uelit adesse. Si amor communis sit, et bonum commune desit, aliquid caritati deest, quod ipsa nolit deesse. Hec sic se habeat in ea caritate, que nostra est, et in nobis est, et inter nos est; per quam caritatem nondum plene beati sumus, sed in futuro beatificandi sumus, in communione summi boni, quod omnibus poterit sufficere, et in communione amoris mutui, per quem nobis nichil non commune. uide, mens mea, et considera, quoniam experientia caritatis tibi note idipsum tibi de natura Dei demonstrat,  quod Deus ipse de se per gratiam fidei reuelat. Poteras quidem, o mens, si peccato contenebrata non esses, Deum in ipsa tui natura, sicut in imagine sua, quam familiariter cognoscere. Nunc autem pene excecata es, ut nec in te, nec per te, uel Deum uel te ualeas peruidere. Quomodo ergo cecus non sum? Fateor in hac parte, quantum in me est, cecus sum; ut uere uox mea sit hec: Dereliquit me uirtus mea, et lumen oculorum meorum, et ipsum non est mecum . Quia semel cepi, adhuc loquar ad te, mens mea. Credo quod Deum uidere, et in Deum ire desideras, et duce indiges, quia ceca es. Si ducatum fidei sequaris, non aberrabis; sed in ipsa luce fidei iam nunc uidere Deum poteris. Sed nunquid in sola fide  uidetur Deus. Nunquid non in caritate? imo et in caritate, et magis in caritate. Ipsa enim caritas preceptum lucidum est, illuminans oculos. In nobis enim nichil similius est caritati, que Deus est, quam ipsa caritas, que in nobis a Deo est. Per hanc imago Dei in nobis reformatur; per hanc Deus in nobis uidetur et sentitur, multoque plenius quam in sola fide cognoscitur. Si ergo inuisibilia Dei per ea que facta sunt in nobis intellecta conspiciuntur ; si estimare licet naturam Dei ex gratia sua; si ex munere auctorem muneris cognoscere datur; procul dubio nature Dei congruit amor communionis, et communio amoris. Nam cuius natura caritas est, et benignitas est, naturaliter amat, et uult amari; et quantum amat, tantum  uult amari. Nec plenam beatitudinis sue communionem sustinet illi deesse, a quo uult amari, quantum dignus est amari; ne minor sit communio amoris, quam amor communionis. Tanta est autem caritas Patris, ut uitam quam habet in semetipso, hanc et Filio daret habere in semetipso, ut una uita sit cum Patre Filius cequalis Patri, et consors paterne glorie in omni plenitudine eterni honoris, et indiuidue potestatis. Beata enim caritas sine consorte non est, unde nec sine communione est. Beata autem caritas beata uita est, et beata uita beatitudo est; et beatitudo summum bonum est. Summum autem bonum naturaliter commune est. Omne enim bonum, eo ipso quo bonum est, et laudabile est: quod si et bonum est et commune est,  cumulatiorem habet gloriam et bonitatis et communionis. Summa enim bonitas boni ipsa communio est. Proinde summum bonum communionis laude priuari non potest, ne summum bonum non sit, si ei tanta uirtus laudis, et laus uirtutis desit. Summum autem bonum et plenum et perfectum bonum est, cui omnino nulla digna laus boni deesse possit. Unde et naturaliter commune est, et per gratiam communicabile, sicut fons et origo omnium bonorum. Hec est autem uita eterna, uita beata, uita communis, caritas infinita, et incomprehensibilis, Deo Patri eiusque unigenito Filio communis. Sicut enim Pater habet uitam in semetipso; sic dedit et Filio uitam habere in semetipso. In se habet uitam  Filius, quam habet et Pater; quia una uita est ipse cum Patre. uerumtamen, uitam, quam habet Filius in se, quia uita est, non habet a se, sed a Patre. Quidquid enim secundum substantiam dicitur Filius uel esse, uel habere, hoc communiter cum Patre est, et communiter cum Patre habet, hoc est a Patre habet. Hoc a Patre habet, ut uiuens Deus sit, ut beatus et omnipotens et sapiens sit, ut ipsa uita, et beatitudo, et uirtus, et sapientia sit. A Patre etiam habet, ut Filius sit, nec habere cepit, quod a Patre accepit, quia nascendo accepit quod Pater gignendo dedit. Ceternus est enim Patri, et consubstantialis, et cequalis, et per omnia similis; Deus de Deo, lumen de lumine, splendor glorie, et figura substantie eius, et imago Dei inuisibilis.  Pater autem qui Filio dedit uitam habere in semetipso, sicut et ipse uitam habet in semetipso, Filium diligit sicut semetipsum; et Filius Patrem, sicut semetipsum: horumque amor Spiritus sanctus est, amborum nexus et communio. Horum amor ita indiuiduus est, ut qui Patrem amat, amet et Filium; et qui non amatur a Filio, non ametur a Patre. Unus est amor eorum, et honor indiuiduus; una uirtus, et indiuidua operatio; tantaque communio, ut Filius dicat ad Patrem: Et mea omnia tua sunt; et tua omnia mea sunt . Et Ioannes Baptista dicit: Pater diligit Filium et omnia dedit in manus eius . Ipse quoque Dominus iterum loquitur, dicens: Pater diligit Filium, et omnia demonstrat ei que ipse fecit .



De communione angelorum.


Huius uite communis, que in Deo est et Deus est, quedam representatio est communis uita angelorum, quam in summa pace conciliat Spiritus sanctus, sicut amor, et nexus, et communio. uerbo enim Domini celi firmati sunt; et spiritu oris eius omnis uirtus eorum . Celi angeli sunt, in cuius amore concorditer et feliciter uiuunt. Amant enim singuli uniuersos, et uniuersi singulos; omnes idem uolunt, et idem nolunt; quod uni placet, nulli displicet; quod unus uult, nullus non uult: una est omnium sententia, una uoluntas; omnes idipsum sentiunt, et idipsum sapiunt. Ubi non inflatur superbia, non tabescit inuidia, non excandescit ira, non litigat discordia, non murmurat impatientia,  non detrahit lingua dolosa. Omnia ibi pacifica sunt, omnia composita, omnia tranquilla; nichil inordinatum, nichil indisciplinatum, nichil ordini uel obedientie contrarium, occasione habende proprietatis nichil in occulto repositum; sed omnia manifesta sunt, omnia clara; et que singulorum sunt propria, per communionem amoris et amorem communionis, omnium sunt communia. Omnes in uno templo in commune Deo iubilant in libro uite omnes simul legunt, meditantur et contemplantur; ad unam mensam omnes communiter reficiuntur. In loco externe quietis simul pausant, nichil a quoquam singulariter agitur, quod communem pacem, uel obedientiam, uel ordinem, uel turbare ualeat, uel  offendere. Talis est illa iucundissima et felicissima societas supernorum ciuium communiter uiuentium; quorum conuersatio a nobis adhuc in terra positis communis uite similitudine semper representanda est, ut tanto familiarius illorum consortio mereamur adiungi, quanto uicinius desuper nobis datum fuerit illorum uitam imitari, per gratiam Domini nostri Iesu Christi, et caritatem Dei, et communicationem sancti Spiritus. Amen.



De communione nature, cui annectitur communio culpe.

uitam communem communio facit. Est autem quedam communio nature, quedam communio gratie et quedam communio glorie. In communione unius nature totum genus humanum colligitur,  quod de uno parente cum traduce peccati propagatum est, totaque hominum numerositate longe lateque disseminatum est. Huic communioni nature annexa est quedam communio culpe et ire. Natura enim in radice uitiata cum ipso uitio propagatur cum originali culpa et originali ira. Natura enim filii ire sumus. Omnes enim nati sumus et mali et miseri. Labe peccati ita infecta est humana natura, ut nec nitro, nec herba borith, nec ullo genere ablutionis uel mundationis purgari possit, nisi in sanguine Domini nostri Iesu Christi, in cuius morte baptizati sumus. Quotquot enim baptizati sumus, in morte ipsius baptizati sumus . Ira autem indignationis Dei de occulta iustitia, sicut sagitta de pharetra prodiens, humane nature altius  infixa est, et ad interiorum intima peruenit, et ita firmiter inhesit, ut nulla ui, nisi ualidissima manu omnipotentis Dei, extrahi possit. De hac sagitta per prophetam dicitur: Filiam pharetre sue misit in renibus meis . In zelo iustitie sue concepit Deus indignationem contra peccatum, et effudit iram. Hec nobis innata est ira, cuius natura filii sumus. Hec est filia pharetre, de occulta Dei iustitia quasi de pharetra deprompta; ibi concepta est, et hinc in nobis nata, et nobis innata, et connata filia pharetre, sed quasi uterina soror nostre nature. Hanc in renibus suis dicit propheta. Recte quidem in renibus. Ibi enim est sedes concupiscentie, unde propagatur languor nature. Communio hec uitiate nature, in qua nos omnes unius nature  consortes, et peccato obnoxii, et debito mortis tenemur astricti, triplicem necessitatem nobis imponit, caritatis, humilitatis et pietatis. Diliges, inquit Dominus, proximum tuum, sicut teipsum . Si ratio diuinorum mandatorum humane curiositati reddenda est, quamuis sufficere debeat ad omnem curiosam inquisitionem compescendam, Deum mandasse, cuius omnia mandata fidelia sunt, facta in ueritate et equitate, sollicito tamen cur Deus hoc mandatum uelit custodiri nimis, non deerit quod respondeat fides. Nouit fidei conscientia, Deum diligere sibi consubstantialem, natureque sue consortem. Hoc exemplo respondere potest homini: Fac et tu similiter ; dilige consortem nature tue, futurum participem repromisse tibi glorie.  Dilige naturam tuam, dilige quod natus es, ne non diligas te, non diligens in altero naturam, que est in te. Ad diligendum itaque nature nostre consortem, ipsius Dei exemplo trahimur, auctoritate precipientis urgemur, communione nature constringimur, et pro communis infirmitatis conscientia inuicem nos oportet humiliari, inuicem misereri, ne superba gloriatio diuidat, quos una conditionis infirmitas equat. Nondum seipsum nouit diligere, qui communem naturam in altero presumit contemnere: et conditioni sue iniuriam facit, qui ius suum in Dei imagine non agnoscit. Et humane societatis ius uiolat, qui communionem nature in proximo non honorat. Misericordie aditum sibi  intercludit, qui fraterne necessitati uel miserationis affectum non impendit. De communione nature huc usque dictum sit.



De communione gratie.

Est quedam communio gratie cunctos qui Christiane professionis censentur, bonos malosue, in una fidei confessione et sacramentorum participatione generaliter complectens. Hic est ager in quo crescunt zizania et triticum . Hec est area habens grana permista cum paleis. Hec est sagena in qua sunt pisces boni in uasa eligendi, malique foras mittendi. Hec est arca Ne, in qua sunt animalia munda et immunda, et coruus et columba. Fidem enim habent, et qui opera fidei congruentia non habent; et sacramentis Ecclesie participant,  qui uirtutem sacramentorum indignis moribus in sese euacuant. Proinde, qui in fidei confessione sacramentis communicant, alii ab aliis, sicut boni a malis ab inuicem diuisi sunt. In his enim numerari possunt schismatici, qui canonice obedientie iugum detrectant, fictique fratres, qui humilitatem Christiane professionis magis simulant quam seruant. Omnium autem iustorum, qui in fide et obedientia fidei congrua ecclesiasticis sacramentis participant, una est peculiaris specialisque communio, cui non communicat alienus. Sed nec alienis communicat, quisquis in hac communione inuenitur, ut cum Propheta dicere possit: Non communicabo cum electis eorum . Hec autem communio iustorum unitas est Ecclesie, que in  omnibus membris Christi seruat unitatem spiritus in uinculo pacis. Hec est Christi tunica inconsutilis, que non est diuisa, de qua Christus dicit: Partiti sunt uestimenta mea sibi ; et super uestem meam miserunt sortem . Sub unius fidei professione et sacramentorum participatione, alii ab aliis, ut dictum est, diuiduntur, quasi uestimenta Christi partientes. Ecclesiastica enim sacramenta alii digne, alii indigne percipiunt, et aliorum fides sine operibus mortua est ; iustus autem ex fide uiuit . Super uestem uero, que non est diuisa, sors mittitur. Qui enim ecclesiastice societati in Christi caritate et obedientia sese adiungit, ad illam sortem pertinet, de qua scriptum est: Non relinquet Dominus uirgam peccatorum  super sortem iustorum . Iusti autem ubicunque sint, siue singulariter, siue communiter uiuant, per unitatem ecclesiastice pacis, per communionem obedientie et caritatis, quasi membra unius corporis, diuisionem non admittunt. Aues enim non sunt diuise, turtur scilicet et columba, cum tolleret Abraham, Domino iubente, uaccam et capram et arietem, diuidens uniuersa hec per medium, et utrasque partes contra se altrinsecus ponens . Hanc communionem iustorum insinuat Apostolus, dicens: Unus Dominus, una fides, unum baptisma . Uni Domino debetur obedientia, sicut Christus manifeste ostendit, dicens: Nemo potest duobus dominis seruire  . Obedientia autem caritatis indiuidua comes est, sicut idem ipse testatur, dicens  Si quis diligit me, sermonem meum seruabit . Et: Qui non diligit me, sermones meos non seruat . Unius itaque Domini obedientia, una fides, unum baptisma, unam efficiunt communionem iustorum. Quisquis in hac communione permanserit usque in finem, inter electos sors illius erit, et de populo Dei non peribit. uerumtamen, multi de hac communione, quia remissius et indulgentius, sed non perdite uiuunt; quia non super fundamentum, quod est Christus, edificant aurum, argentum et lapides pretiosos; sed lignum, fenum, stipulam, merito fundamenti salui erunt, sic tamen quasi per ignem . Hec uero communio gratie,  de qua nunc dictum est, etsi necessaria sit ad eam uitam instituendam, que communis dici solet; sola tamen ad communis uite religiosum propositum sufficere nullatenus potest.



De communione gratie, que facit uitam communem.

Est adhuc quedam communio eorum qui, communiter uiuunt, de quibus dictum est: Multitudinis credentium erat cor unum et anima una: nec quisquam eorum que possidebat, aliquid suum esse dicebat; sed erant illis omnia communia . uitam itaque communem efficiunt cor unum et anima una, et communio omnium. Hec in terris, quantum permittit humana infirmitas, angelorum uitam representat. Habentes enim cor unum et animam  unam, omniaque communia, in omnibus concordes et unanimes, publicam utilitatem et commune bonum priuatis commodis semper preponentes, intantum sibi suisque renuntiant, ut quisquis in his fuerit, si tamen ex his, siue in iudiciis, siue in consiliis, non presumat propriam sententiam pertinaciter defendere, nec in desideriis cordis sui propriam uoluntatem impetuosius attentare, nec proprietatis nomine uel modicum quid habere; sed sicut serui Dei sub manu conserui sui propter Deum ita sese humiliant, ut ex unius arbitrio, cui et in quem omnis potestas collata est, omnium sententia pendeat, ordinetur uoluntas, temperetur necessitas, qui solus potest uelle, quia potest et nolle, ceteris  libertati et potestati sue renuntiantibus, ut non liceat eis uelle, quod uolunt, nec posse quod possunt, nec sentire quod sentiunt, nec esse quod sunt, nec suo spiritu uiuere, sed spiritu Dei quo aguntur, ut sint filii Dei, qui est amor et nexus et communio eorum: et quanto maior est amor, tanto firmior est nexus, pleniorque communio; et uersa uice, quanto maior est communio, firmior est nexus, amorque plenior. Amorem autem nunc dico illum, quo Deus est ante omnia et super omnia diligendus: qui quidem amor omnem bonam uitam, siue singulariter, siue communiter uiuentium informat, ut bona sit; nec bona uita putanda est, nec etiam uita, sed imago mortis dicenda est, quam  caritas Dei bonam non fecerit. Homines enim seipsos amantes, et suis desideriis seruientes, uiuentes mortui sunt, sicut de uidua in deliciis agente Apostolus scribit, dicens: uidua que in deliciis agit, uiuens mortua est . Ille autem uere uiuit, qui uoluntati Dei consentit; quia uita est in uoluntate eius. Ille uere Deum diligit, qui uoluntati eius consentit. Deus enim sic se uult diligi, ut eius uoluntati consentiatur; sic et nos amari uolumus ut concordi uoluntate nobis consentiatur; et qui magis nobis consentiunt, magis amici putantur. Amor certe semper consensum amat, quia amat communionem, ad quam et consensus pertinet. Nam qui consentit, cum altero communiter sentit.

At quoniam homo et bonam uoluntatem habere  potest, et malam, potest utique homo et bene diligi, et male. Sed melius est, bene odio haberi, quam male diligi, sicut melius est bene odisse, quam male diligere. Bene autem diligere et bene odisse, utrumque bonum et utrumque proximo debetur. Unde et inimicos iubemur diligere, et amicos odio habere. Sic sic precipiendum fuit, et omnino sic iuberi oportuit, ne uoluntas nostra in odium inimicorum et amicorum gratiam nimis preceps, utrobique modum sue affectionis excedat, et ad inconcessa proruat, et in immensum se extendat. Amicorum enim gratia odio temperanda est, ut non laudetur peccator in desideriis anime sue , quamuis amicus sit. Nemo enim proximum bene diligit, nisi qui bene odit. In dilectione autem Dei  longe alia ratio est. Sicut enim toto corde, tota anima, tota mente diligendus est, sic et ipse totus diligendus est. Totus enim amabilis est, totus desiderabilis; nichil inueniri in eo potest, quod odio dignum sit, uel amore indignum. O bone Deus, o benigne, o amabilis, o amande, o desiderabilis, o amor Deus, o caritas Deus, o dulcis nature Deus, quanta iniquitas est in illis, qui te oderunt, et gratis! non enim demeruisti. Propter quid irritauit impius nomen tuum? Que utilitas, quid commodi, quid emolumenti est irritantibus nomen tuum? Pax utique multa diligentibus nomen tuum. Sed qui te oderunt, quid oderunt, nisi uitam, nisi salutem, quid nisi benignitatem, nisi misericordiam, quid denique nisi  caritatem? Quia tu, Deus, caritas es. O quam longe est a salute, qui caritatem odit, et quem ipsa caritas odit! O quanta insipientia est, caritatem odisse. Hoc est enim ipsam sapientiam odisse. Tu, Domine, summa sapientia es, et te nosse sensus est cosummatus; sed nosse per amorem, quia amor ipse notitia est: et quisquis te non diligit, non lum sicut oportet nouit, qui tu sis; quantacunque florentis eloquentie gloria quis superbiat, quantacunque rerum mirabilium scientia se extollat, quantacunque rerum desiderabilium opulentia pereffluat, stultus est et insipiens, si te non diligit; egens est et pauper, si te non diligit. Diuitie enim salutis sapientia et scientia; sed illa sapientia, qua sapit, qui te diligit, que pretiosior est cunctis opibus;  et omnia que desiderantur, non ualent ei comparari. Custodi me, Domine, ut pupillam oculi, custodi me a graui peccato, quod ualde timeo, ab odio amoris tui, ne peccem in Spiritum sanctum, qui est amor et nexus, unitas et pax et concordia, ne dissideam ab unitate spiritus tui, ab unitate pacis tue, peccans peccatum, quod non remittetur hic neque in futuro. Conserua me, Domine, inter fratres meos, et proximos meos, ut loquar pacem de te; conserua me inter seruantes unitatem spiritus in uinculo pacis. Fratres dilectissimi, quod ad professionem uite communis pertinet, sollicite agamus; unitatem spiritus seruantes in uinculo pacis, per gratiam Domini nostri Iesu Christi, et caritatem  Dei, et communicationem sancti Spiritus. Ex caritate Dei unitas spiritus procedit; ex gratia Domini nostri Iesu Christi uinculum pacis; ex communicatione sancti Spiritus communio illa, que communiter uiuentibus ut communiter uiuant est necessaria. Charitas Dei unitatem spiritus operatur: qui enim adheret Deo, unus spiritus efficitur. Charitas Dei, illa scilicet, qua diligendus est Deus, alio quidem modo necessaria est singulariter uiuentibus, alio uero modo communiter uiuentibus; et caritati que Deus est, similis est caritas, que uite congruit communi. Deus enim iustitiam diligit, et maiorem iustitiam magis diligit, iniquitatem quoque odit, et maiorem iniquitatem magis odit.

Temporalia uero, in quibus et pro quibus humana  superbia gloriari solet, malignitas inuidere, cupiditas litigare, uoluptas deliciari: hec, inquam, temporalia pre amore et desiderio eternorum, Deus uult a nobis contemni magis quam amari; tamen ad usum moderatum, prout humana necessitas exigit, contempto omni superfluitatis luxu, a nobis hec permittit assumi; odit nimirum obseruantes uanitates superuacue. Si autem caritas Dei que est in nobis, caritati qua nos diligit Deus ita concordat ut ea diligat, que ipse diligit; et perfectionis emula semper meliora sectetur, probans potiora; et in peccatis etiam leuioribus uitandis semper sollicita, si que Deus uult contemni, ea quoque contemptibilia ducat; tunc hec ipsa caritas Dei unitatem  Spiritus operatur in nobis: et, sicut unigenitus Filius Dei cum Deo Patre in unitate Spiritus sancti uiuit, unus est enim Spiritus Patri cum Filio; sic et nos tanquam filii adoptionis sub Deo Patre in unitate spiritus uiuimus, in quo clamamus: Abba Pater . Clamamus quidem tanquam de longinquo, utpote inferiores longe lateque inequales, sed tamen aliquo modo similes; non sicut unigenitus Filius Dei, qui est ad dexteram Patris per omnia equalis. Ipse enim inuocare magis dicitur, quam clamare, sicut scriptum est: Ipse inuocabit me, Pater meus es tu . Hec autem unitas, quam in nobis efficit caritas Dei, seruatur in uinculo pacis per gratiam Domini nostri Iesu Christi. Ipse est pax nostra, qui fecit utraque unum; in  cuius natiuitate concinunt angeli: Gloria in excelsis Deo, et in terra pax hominibus bone uoluntatis . Qui ascensurus in celum discipulis dicit: Pacem relinquo uobis, pacem meam do uobis . Quenam est hec pax, que a Christo nobis datur, in cuius pacis uinculo unitas spiritus seruatur? Hec est mutua caritas, qua nos inuicem diligimus, que non rumpitur, si idipsum dicamus omnes, et non sint in nobis schismata. De hac B. Petrus admonet, dicens: Ante omnia mutuam caritatem continuam habentes . Que est mutua caritas, nisi que mea est et tua, ut de ea ad alterum, quem diligo, loquar? Si autem diligam te, non dilectus a te; uel si dilectus a te, non diligam te; nondum caritas mutua est, que uel mea uel tua non est: mutua  enim caritas communis est, et amoris communione non caret. Que autem mutua est, hanc et continuam esse oportet; alioqui uinculum pacis non erit, nec nexus amoris. Continua est que ueritate solidatur, que nec odiis, nec suspicionibus interrumpitur, que mutuis obsequiis, mutuaque patientia semper fouetur, nutritur, et, ne deficiat, diligenter et caute custoditur, et nulla simulatione adumbratur. Hec autem caritas eorum est, qui se in Christo uere diligunt, non uerbo neque lingua, sed opere et ueritate. Hanc caritatem Christus cordibus nostris altius imprimit, infigit, inscribit uerbo et exemplo, dicens: Hoc est preceptum meum, ut diligatis inuicem, sicut dilexi uos . In hac autem caritate, sicut in uinculo pacis, unitas spiritus seruatur.  Hec est ergo lex uite communis, unitas spiritus in caritate Dei, uinculum pacis in mutua et continua caritate fratrum omnium, communio in omnibus bonis communicandis, omni occasione habende proprietatis a sancte religionis proposito procul relegata. Ut hec in nobis sint, et in nobis maneant, tanquam habentibus cor unum et animam unam et omnia communia: Gratia Domini nostri Iesu Christi, et caritas Dei, et communicatio sancti Spiritus, sit cum omnibus nobis. Amen .



De mutua caritate inter communiter uiuentes.

Consulamus super mutue caritatis concordia ipsam naturam nostram, naturam corporis nostri: ipsa enim admonet de pace seruanda. Multi quidem  unum corpus sumus, alter autem alterius membra. Unus autem spiritus totum corpus nostrum per membra et iuncturas et compages eorum uiuificat, pacemque mutuam conciliat, in qua ipsa unitas spiritus conseruatur; conciliat autem in mutuis obsequiis membrorum, mutuaque patientia. Attendite et uidete, quomodo que singula sunt propria, toti utilitati deseruiant. Oculus non tantum sibi uidet, sed pedes dirigit in gressibus suis, et manus in operibus suis. Os non tantum sibi comedit, nec stomachus digerit, sed commune negotium geritur, et quod toti corpori nutriendo et sufficiat et proficiat, ore sumitur, stomacho digeritur. Nonne lingua, si qua pars corporis leditur, quasi affectum compatientis et uocem patientis assumens, contra ledentem clamat,  quid me ledis? Nonne cor de communi utilitate sollicitum consilia disponit apud se, ita et pro aliis, sicut et pro se? Nonne manus ad ministrandum nate, et ad seruiendum deuote, ut quotidiana docet experientia, ad obsequium pedum sese humiliant? Quid si manus, ut nonnunquam accidit, altera ab altera uulneretur, nunquid que lesa est, zelo uindicte armatur, et percussa repercutit? Nonne illa que lesit, quasi reatus sui conscientia, et quasi dolore penitentie compuncta, uelut satisfactionis nomine sorori lese medelam curationis, quam meliorem potest, adhibere festinat? Nonne ipsa obsequii humilitate pro uenia supplicat, et ut sibi ignoscatur, exorat? Nonne deuota sedulitate et sue benignitatis studio omnem malignitatis suspicionem  excusat? Est et aliud, quod nos edificare possit. Si presenserit oculus minacem gladium in caput feriendum uibrari, mox quasi inconsulte aut amoris aut furoris calore manus se interponit, et gladio opponit, aut etiam occurrit; et in suum periculum festina, dum capiti metuit, sibi non metuit; et ut parcatur capiti, non parcit ipsa sibi. Fratres in Christo amantissimi, quo nos trahunt hec exempla, nisi ad mutuam patientiam, mutuam humilitatem, mutuam caritatem? Nonne Deus scripsit legem amoris in nobis, que nos erudiat de nobis? Si qui legem dedit, det nobis et benedictionem, et pascat nos in innocentia cordis nostri, et in intellectibus manuum nostrarum deducat nos in uiam pacis, ad seruandam unitatem spiritus in uinculo pacis, ad  conseruandam dilectionem Dei in dilectione proximi. Si unanimiter et concorditer secundum professionis nostre puritatem Deum diligimus, procul dubio caritas Dei per Spiritum sanctum diffunditur in cordibus nostris, unusque spiritus Dei quasi unum corpus omnes nos uiuificat, ut nemo nostrum sibi uiuat, sed Deo; utque omnes nos simul per unum. spiritum qui habitat in nobis in unitate spiritus uiuamus. Hec autem unitas spiritus, que in caritate Dei inuenitur in nobis, per dilectionem proximi seruatur in nobis, ut maneamus simul in dilectione Dei; et manentes in hac dilectione maneamus in Deo, et Deus in nobis. In dilectione Dei innotescit, et conualescit, et coalescit dilectio Dei. Deus quidem  seipso contentus esse potest, et in omni bono ipse sibi sufficiens est, et bonorum nostrorum non eget, nec ei quisquam nocere potest, si non amat, nec prodesse, uel prestare, si amat. Propterea cum omnia bene fecerimus, dicendum a nobis est, serui inutiles sumus . Quidquid enim boni fecerimus, nobis prodest, magis quam illi. uerumtamen quoniam diligendus est Deus, non uerbo neque lingua, sicut dilexerunt, de quibus scriptum est: Dilexerunt eum in ore suo, et lingua sua mentiti sunt ei ; Deus qui beneficiis in se non indiget, quasi delegauit nobis fratres et proximos nostros, qui indigent, ut uice ipsius beneficia a nobis prestanda suscipiant. Nemo igitur de dilectione Dei sibi blandiatur, nemo se decipiat, putans se  amare Deum, quem non amat, si proximum non amat. Si non habet omnis homo unde experimentum capiat sui, unde seipsum probet; si non diligit proximum quem uidet, quem presentem habet, quasi a Deo sibi delegatum, cui caritatis debitum soluat; Deum, quem non uidet, qui se presentem non exhibet, quippe qui non indiget, quomodo potest diligere? Quonam alio modo potest Deo beneficia prestare, nisi illi prestando, in quo Deus indiget, qui in se non indiget? Deus enim in membris suis petit et accipit, diligitur et contemnitur. In dilectione ergo proximi, sicut per nexum amoris et uinculum pacis, caritas Dei et unitas Spiritus retinetur a nobis, et conseruatur in nobis. Qui enim non diligit fratrem, ab unitate Spiritus recedit, nec  Deum diligit nec Spiritu Dei uiuit, sed suo spiritu, quia iam sibi uiuit, et non Deo.



Item de communione gratie.

Ad dilectionem proximi communio pertinet, et ubi plena est dilectio, plena est communio; plena communio non est, quam omnium communio, sicut scriptum est: Erant omnia communia . Sed mouere nos potest, quod sequitur: Diuidebatur singulis, prout cuique opus erat . Quid communioni et diuisioni? quid communioni et proprietati? Si singulis diuidebatur, prout cuique opus erat, in singulorum usum et proprietatem cedebat, quod cuiusque necessitas requirebat. Si habebant singuli uarias necessitates, et propter illas propria subsidia, si proprias infirmitates, et contra illas propria remedia;  si aliquam propriam desolationem, et contra illam propria solatia; quomodo erant illis omnia communia, cum singulis nonnulla essent propria? Aggrauat hanc questionem Apostolus, dicens: Unicuique datur manifestatio Spiritus ad utilitatem ; et: Unusquisque proprium donum habet ex Deo, alius quidem sic, alius uero sic . Et iterum: Diuisiones gratiarum sunt, et diuisiones ministrationum sunt, et diuisiones operationum sunt . Quomodo ergo potest esse communio omnium, ubi tot sunt diuisiones gratiarum, ubi sunt propria dona singulorum? Ad hec quid dicemus? Et ad hec quis idoneus? Hoc labor est ante me. uideamus tamen, si nodus amoris, qui solui non  debet, soluere possit nodum huius questionis. Potest utique. Nouit enim caritas suo arbitrio proprietatem ad communionem reducere; non ita tamen ut proprietas non sit, sed ita ut proprietas ad communionem conducat, ut communioni non obsistat, ut communionis bonum non impediat. Diuisio uel proprietas, que communionis bonum impedit, a caritate aliena est. Charitas enim communionem amat, amat quoque proprietatem, que ad communionis bonum proficit, uel communionem non impedit: communio enim sine proprietate esse non potest; quamuis sine bono communionis esse possit. Quomodo enim erit aliquid commune, si proprietas non discernat alterum ab altero, quibus sit aliquid commune? In illa etiam summa et indiuidua Trinitate  est unica unitas, una eternitas, una uirtus, una sapientia, una uita, una essentia, tribus personis communis. Proprietate uero persona a persona discernitur, quibus est una beatitudo communis. Nec commune bonum impedit, quod solus Pater pater est: Pater enim non sibi Pater est, sed Filio, quem de sua substantia genuit, et gignendo dedit uitam habere in semetipso. Et ut sermonem ad ea, que nobis magis nota sunt per consuetudinis experientiam, conuertam; proprietas qua homo pater est, communionem humane nature non impedit, sed per generationem natura de altero in alterum propagatur, nec communioni nature proprietas generationis preiudicat. Non minor uirtus est gratie, quam nature create. Excellens autem gratia caritas  est, que in cordibus sanctorum diffunditur. Spiritus enim sanctus, per quem caritas diffunditur, effusionem amat, nam et ipse effunditur. Effundam, inquit Dominus, de spiritu meo . Quisquis ergo proprium donum habet ex Deo, sic habeat, ut non sibi soli habeat, sed Deo, sed proximo: Deo quidem, ut ex dono Dei non querat suam gloriam, sed gloriam Dei. Proximo uero, ut communem utilitatem semper attendat, non propriam. Charitas enim non querit que sua sunt, sed que Iesu Christi. Communionem enim amat, non proprietatem sine communione. In tantum autem amat communionem, ut bona ad ius suum pertinentia ab alio possessa interdum repetere nolit. Liberalis est enim caritas, et fugitans litium, non querit que  sua sunt, non uult iudicio contendere, ubi ipsa caritas periclitatur: mauult fraudem pati, quam ipsa perire; pati damnum, quam dispendium sui. Cur contentiose repeteret, que non habet, que prompta est dare que habet? Nam proprium cuiusque donum trahit ad communionis bonum, ut quod unius est proprietate accepti doni, alterius fiat utilitate communicati boni. Hinc beatus Petrus dicit: Unusquisque sicut accepit gratiam ad alterum administrantes. Si quis loquitur, quasi sermones Dei; si quis ministrat, tanquam ex uirtute quam administrat Deus, ut in omnibus honoretur Deus . Paulus quoque dicit: Unicuique data est manifestatio Spiritus ad utilitatem . Que est manifestatio  Spiritus ad utilitatem data, nisi donum gratie ad proximorum utilitatem manifestandam, et quantum decet publicandam? Qui sapiens est, non sibi sit, sed dicat: Sine fictione didici, sine inuidia communicaui . Qui habet, communicet non habenti, sicut monet, qui dicit: Date et dabitur uobis . Auaritia enim, que animo non communicandi sibi retinet quod habet, quantum communioni est contraria, tantum caritati est inimica. Si apud gentilem petam homo gentilis sine uera fide, sine uero Deo, sine uera spe uere resurrectionis, et uere beatitudinis ita laudatur, ut eum dicat:

Non sibi, sed toti natum se credere mundo;
quanto magis apud homines Christianos, et maxime  apud uiros religiosos uite communis professores, ratio communionis in omnibus est habenda, in omnibus preferenda! ut qui sibi bonus est, aliis quoque bonus sit, et non grauis; qui sermonem sapientie uel scientie habet, qui gratiam operationis uel administrationis habet, qui aliam quamcunque maiorem uel minorem gratiam habet, sic habeat, quasi propter alios a Deo sibi datam; semperque timeat acceptam gratiam sibi obesse, si non studet ex ea alteri prodesse. In uacuum enim gratia Dei accipitur, si ex ea gloria Dei, et utilitas proximi non queratur. Tunc sane gratia Dei conuertitur in gloriam Dei, si proprium cuiusque a Deo donum deducitur in commune bonum. Et communicatio sancti Spiritus tunc uere nobiscum est, cum donum quod  sigillatim singulis datur, per communionem amoris communiter possidetur.



Item de communione gratie, et de communione glorie.

Spiritus sanctus communio est, et communionem in tantum amat, ut uelit ipse dari. Ipsa enim benignitas est. Nec contentus est sua dare, nisi et seipsum dederit; sed his quos tanti doni acceptione dignos ipse fecerit. Donum enim est, et ab eterno fuit summum bonum et summum donum. Qui uere acceptam Dei gratiam usu et utilitate proximo communicat, ille uere habet quod accepit, et habenti dabitur et abundabit. Ei uero qui non habet, et quod uidetur habere, auferetur ab eo. Gratia Dei credita et accepta, quasi in nomen et causam mutui transit.  Accipientem enim obligat Deo et proximo. Deo quidem, ad gloriam reddendam; proximo ad gratiam communicandam. Qui communicat gratiam, miseretur proximo. Qui reddit, gloriam tribuit Deo. Et hic est iustus, qui miseretur et tribuit. Iniustus enim esset, si debitum non solueret; si contra fidem conuentionis, et contra rationem crediti et accepti ueniret. Hinc scriptum est: Mutuabitur peccator, et non soluet . Mutuatur, quando accipit: non soluit, quando non restituit. Et in hoc peccator est, quia mutuatur et non soluit. Non soluit, quia proximo non communicat, nec Deum glorificat. Exigit enim Deus de collata gratia et quod nondum dederit. Usuram enim requirit, et metit ubi non  seminauit, congregat que non sparsit. Metit in malis, congregat in bonis. Ad malos in fine missurus est messores angelos, quos de lucro non reportato condemnabit, quando colligent angeli zizania, et alligabunt ea fasciculos ad comburendum . Bonos autem congregabit sicut triticum in horreum suum, remunerans in eis quod ipse dedit, et lucrum reportatum quod accipit. Congregat que non sparsit, ipse scilicet per se sine illis, quibus dedit. Illi autem sparserunt, qui dona accepta proximis communicauerunt, euntes et fructum ferentes, sicut ii de quibus scriptum est: Euntes ibant et flebant, mittentes semina sua . Nec ad duritiam Domini uidetur pertinere, quod de bonis, sed quod de malis dictum est. Si autem utrumque de  malis intelligi potest, uel utrumque de bonis, salua pietate Dei, aliquo modo ostendendus est durus esse Dominus, qui ad suam duritiam in altero, uel in utroque demonstrandam, duo dicit: Meto ubi non seminaui; congrego, ubi non sparsi . Ergone Deus durus est Dominus? Quis hoc audeat dicere? Sed quis audeat contradicere Spiritui Dei? Nonne in Spiritu loquens dicit Propheta: Cum sancto sanctus eris, et cum peruerso peruerteris?  Et cum Propheta diceret: Quam bonus Isrel Deus, subiunxit, iis qui recto sunt corde , significans quibus bonus sit. Durus enim Dominus uidebitur iis qui duro sunt corde. Quos et ipse indurat iusto iudicio, quamuis occulto. Forte uideor destruere, quod prius edificaui. Nam, cum de  benignitate et caritate Dei sermonem institui, ad demonstrandam duritiam indignationis eius contra malos sermonem retexi. Sed ex contraria collatione ueritas interdum melius clarescit. Nam, cum scriptum sit: Benignus est Spiritus sapientie, et non liberabit maledictum a labiis suis , ne benignitas Dei in occasionem et securitatem peccandi assumatur, quasi non uelit peccata districte punire hoc premisso, Benignus est Spiritus sapientie, siue adiungitur, non liberabit maledictum a labiis suis. Benignus est autem iis qui communitatis studio bonum collationis amant; benignus est illi, qui bonum quod habet, alteri habet; benignus est et illi, qui bonum quod non habet, amat in altero, qui habet. Duobus modis diuisiones gratiarum ad communionem reducuntur,  cum dona que singulis sigillatim dantur, per communionem amoris communiter habentur, et cum per amorem communionis communiter amantur. Communis est enim gratia quodammodo habenti et non habenti, cum is qui habet, alteri habet, quia communicat; et qui non habet in altero habet, quia amat. Proprias quoque necessitates et infirmitates singulorum ad communionem trahit Spiritus sancti communicatio. Sicut enim caritas patiens est, ita et compatiens; et qui patienti compatitur, alienam necessitatem suam facit, ut ambobus communis sit una necessitas. Nam alterius necessitas est per passionem dolendi, alterius per affectum condolendi. Quod si necessitates iustorum communes sunt, consequens est ut et consolationes eorum communes sint. Qui enim  nouit per affectum caritatis cum flentibus flere, nouit et cum gaudentibus gaudere. O quantum abundabat affectibus amoris, et uisceribus caritatis Apostolus, cum diceret: Quis infirmatur, et ego non infirmor? Quis scandalizatur, et ego non uror?  Et quod ipse facit, hoc monet esse faciendum, dicens: Alter alterius onera portate ; nec sibi obloquitur, cum dicit: Unusquisque onus suum portabit . Nam de onere peccati hoc recte intelligitur. Solum enim peccatum ad communionem caritatis non admittitur. Quidquid enim boni facimus, communiter prodest, quamuis non equaliter bonum quid sit communiter amantibus. Mutuis enim precibus mutuisque meritis apud Deum uicissim adiuuari  speramus, et meritis et precibus sanctorum quos amamus, et a quibus amari desideramus, ad consequendam ueniam peccatorum gloriamque promerendam apud Deum magnam fiduciam obtinemus; maxime si merita eorum recolentes, fidem, caritatem, patientiam, pietatem intuentes, zelamus, amamus, si ad emulationem prouocamur, si ad imitationem uirtutum accendimur. Si ex propriis meritis quis iudicandus esset, ita ut aliena merita per communionem  caritatis suffragari non possent, pondus diuini iudicii quis posset portare? Nam et iniquitates nostre multe sunt et magne, et Propheta dicit: Si iniquitates obseruaueris, Domine, Domine, quis sustinebit?  Et bona opera nostra insufficientia sunt, et uniuerse iustitie nostre sicut pannus menstruate. Et, sicut scriptum est: Non sunt condigne passiones huius temporis ad futuram gloriam, que reuelabitur in nobis . Ergone desperabimus? Absit omnino, absit! Quia Deus caritas est. O Deus caritas, uim patior, responde pro me, quid dicam, aut quid respondebit mihi? Aut si etatem habeo, imo quia habeo, ut pro me loqui debeam; ore profiteor, quod corde credo. Credo, Domine, in Spiritum sanctum, sanctam Ecclesiam  catholicam, sanctorum communionem. Hic est spes mea, hic est fiducia mea, hic est confidentia mea, hic est quantulacunque securitas mea in confessione fidei mee; in benignitate Spiritus sancti, in unitate Ecclesie catholice, in communione sanctorum. Si mihi datum fuerit desuper diligere te, et diligere proximum meum, quamuis merita mea parua sint et pauca, supra merita mea spem habeo ampliorem, confidens per communionem caritatis merita sanctorum mihi profutura, ut insufficientiam et imperfectionem meam supplere ualeat sanctorum communio. Consolatur me Propheta, dicens: Omnia consummationis uidi finem, latum mandatum tuum nimis . O lata et dilatans caritas, quam  magna est domus tua, et ingens locus possessionis tue! Ne angustiemur in uisceribus nostris, ne arctemur intra fines et limitem quantulecunque iustitie nostre. Dilatat caritas spem nostram ad communionem sanctorum, in communione meritorum et communione premiorum; sed communio premiorum futuri temporis est, communio scilicet glorie, que reuelabitur in nobis. Cum itaque tres communiones sint, communio nature, cui annexe sunt communio culpe, et communio ire; altera gratie, tertia glorie: per communionem quidem gratie incipit reparari communio nature, et excluditur communio culpe; per communionem uero glorie perfectissime reparabitur communio nature, et omnino excludetur communio ire, quando Deus  absterget omnem lacrymam ab oculis sanctorum: et tunc omnium sanctorum erit quasi cor unum et anima una; et erunt illis omnia communia, quando erit Deus omnia in omnibus. Ut ad hanc communionem omnes perueniamus, et in unum conueniamus; gratia Domini nostri Iesu Christi, et caritas Dei, et communicatio sancti Spiritus, sit semper cum omnibus nobis. Amen .



TRACTATUS DECIMUS SEXTUS


Perfectorum religiosorum encomium continens in illud: Candidiores niue, nitidiores lacte, rubicundiores ebore antiquo, pulchriores sapphiro .

 Pulchritudinem Nazareorum describit sermo propheticus, quam miris laudibus effert, miris preconiorum titulis extollit et superextollit. Laudat enim  in Nazareis candorem, laudat et nitorem, laudat et ruborem. Cumque hec tria ad pulchritudinem pertineant, et gratiam pulchritudinis augeant, postremo  tamen ipsam pulchritudinem nominatim laudat. Et hec omnia laudat, non simpliciter, sed ex comparatione, ut ex collatione rerum laudabilium magis magisque clarescant; non ex qualitate parilitatis illis collata, sed precellentis dignitatis honore prelata. Cumulatior est gloria laudis, cum id quod eminet, preeminet; cum quod excellit, precellit; perfectaque gloria laudis tunc est, cum res que sua uirtute propriisque meritis subnixa, in se laudabiliter constat, ipsa eadem ceteris laude dignis laudabilius prestat. Laudatur in Nazareis pulchritudo, non corporum, sed morum; non gloria carnis, sed mentis, sed uirtutis, sed honestatis. Habet quidem gloria carnis nonnullam gratiam in oculis carnis, sed uanam, sed fallacem, sicut scriptum est:  Fallax gratia est, et uana pulchritudo . Quid est uana pulchritudo, nisi pulchra uanitas? Aut quid est fallax gratia, nisi grata fallacia? Grata est, sed fallacia; fallacia est, sed grata. Cernentibus quidem gloriose placet, sed spectantes fallit, et intuentium oculos quasi quibusdam prestigiis illudit. Nam, si interioris oculi acumine intima humani corporis penetrantur, quid est pulchritudo carnis, nisi uelamentum turpitudinis? nisi pretextus quidam latentis ignominie et confusionis? Sub gloria enim carnis latent occulta dedecoris, que pudor est nominare; sed et ipsi homini horror etiam cogitare. Homo siquidem putredo est, et filius hominis uermis. Quod si ita est, imo quia ita est, quid est pulchritudo filii hominis, nisi pulchritudo uermis?  quidue pulcher homo, nisi pulchra putredo? Quid denique superbus homo, nisi uilissime corruptionis generosa propago? qui cum beato Iob dicere possit putredini: Pater meus es, mater mea et soror mea uermibus?  Corporalis ergo pulchritudo, etsi gloriam habeat apud homines, sed non apud Deum, quippe que uirtute meriti caret, et spem premii non habet. Internus arbiter Deus, cordis inspector, interiorem amat pulchritudinem. Filiam regis alloquitur Propheta, dicens: Concupiscet rex decorem tuum ; et ubi sit decor ille, ne quem lateat, quia intus est, subinfert: Omnis gloria eius filie regis ab intus, in fimbriis aureis . Nazareorum uero decor intus est, non foris. Qui sic  cognominati sunt a flore sanctificationis, non a flore feni, flore carnis. Omnis enim caro fenum, et omnis gloria eius sicut flos feni. Scriptum est: Iustus ut palma florebit . Et iterum: Plantati in domo Domini, in atriis domus Dei nostri florebunt . Et alia Scriptura dicit: Florete flores, quasi lilium, et frondete in gratiam . Ubi floret lilium? Christus in Nazareth concipitur, flos in flore uirginitatis et sanctificationis. De Christo enim sic Pater dicit: Super ipsum autem efflorebit sanctificatio mea . Et Christus de se: Ego flos campi, et lilium conuallium . In libro Sapientie legitur: Florele flores quasi lilium . Christus dicit: Sancti estote, quoniam ego sanctus sum . Huius lilii odorem spirant et  redolent omnes Nazarei. Nam, qui tempore legis fuerunt Nazarei, Domino sanctificati, in figura Christi precesserunt, et futuros Christi imitatores abstinentia sua et moribus expresserunt, abstinentes a uino et sicera, et omni quod inebriare potest. Sed et filii Ionadab abstinebant a uino. Precepit enim Ionadab filiis suis, ut non biberent uinum. Et illi quidem uoci patris sui obedierunt. Propterea hec dicit Dominus: Non deficiet de stirpe Ionadab cunctis diebus stans in conspectu meo . Si iuxta uocem Domini cunctis diebus non deficit de stirpe Ionadab stans in conspectu eius: ergo et his diebus nostris sunt filii Ionadab, imitatores Christi, stantes in conspectu Domini. Christus enim uerus est Ionadab, in omni obedientia spontaneus et uoluntarius,  quod sonat nomen Ionadab. Spontaneus est, qui dicit: uoluntarie sacrificabo tibi . Nazareus et spontaneus est, cuius illa uox psalmi est: Et refloruit caro mea; et ex uoluntate mea confitebor ei . Quod dicit, ex uoluntate mea, ad Spiritum pertinet; quia ubi est Spiritus, ibi libertas. Quod premittit, et refloruit caro mea, non pertinet ad presentem gloriam delicate carnis, que est flos feni; sed ad spem gloriose resurrectionis, et ad florem sanctificate carnis, que cum uitiis et concupiscentiis mortificatur.



De candore Nazareorum.

Abstinentia Nazareorum et filiorum Ionadab sacramentum fuit, et exemplum, et signum. Illis quidem fuit sacramentum ad sanctificationem, nobis  exemplum ad imitationem, et signum ad eruditionem. In hoc enim ad triplicem abstinentiam spiritualiter informamur. Tria siquidem sunt, que mentes hominum ebriosa obliuione et obliuiosa ebrietate ab amore Dei alienant: amor anime, amor carnis, amor mundi, hoc est amor proprie uoluntatis, amor carnalis uoluptatis, amor mundane uanitatis. Amor mundi uanus est, amor uoluptatis dulcis est, amor proprie uoluntatis pertinax est. Tanto enim pertinacius et peruicacius anima seipsam amat, et sibi quodammodo heret, quanto difficilius ipsa a se auelli uel separari potest. uix enim quidquam anima plus amare potest quam propriam uoluntatem, propriamque sententiam. Propterea  cum a propria uoluntate retrahitur, quasi a se auulsa uelut inflicto uulnere cruentatur. Amor proprie uoluntatis uinum est mentem inebrians, et omnes sensus eius perturbans; ut puta auditum, ne audiat obedientiam; oculos discretionis, ne uideant ueritatem; ceterosque sensus officiis suis destituit, in medio eorum miscens spiritum uertiginis. Non est hoc uinum, quod merentibus iubetur dari. Merentes et proprie uoluntatis peccata lugentes inebriantur uino compunctionis, et potantur a uino quod letificat cor hominis in repromissione et spe uenie. Beati enim qui lugent, quoniam ipsi consolabuntur . De huiusmodi dicitur: Date uinum merentibus, et siceram iis qui amaro sunt animo . Econtra dicitur:  Noli regibus, Lamuel, noli regibus dare uinum; quia nullum secretum est, ubi regnat ebrietas, ne forte bibant et obliuiscantur iudiciorum Dei . uinum proprie uoluntatis eliquatum est, et expressum in torculari inobedientie, de uua acerba, quam comederunt patres nostri, et dentes filiorum obstupuerunt. Adam pater inobedientie uinum hoc proprie uoluntatis miscuit, et poculum mortis solus suis propinauit; quasi diceret: Bibite ex hoc omnes . Et adhuc quidem bibunt ex eo omnes peccatores: Christus econtra, qui non uenit facere uoluntatem suam, sed Patris, calicem obedientie usque ad mortem propinauit, nobis dicens: Bibite ex hoc omnes. Ex hoc, inquit, quod ego ministro, non quod Adam ministrauit. Iudei increduli et inobedientes,  Domino in cruce pendenti et sitienti salutem eorum, obtulerunt uinum, quale fuit in reprobis moribus eorum; et cum gustasset, noluit bibere . Non enim approbauit, a uino abstinens tanquam Nazareus. Erat enim de uua fellis, de uinea Sodomorum et de suburbanis Gomorrhe . uinum hoc proprie uoluntatis et inobedientie interdicitur Nazareis, et filiis Ionadab, ne bibant illud. Bonum est enim homini non bibere hoc uinum. Norunt hoc, qui omnem uoluntatem suam suspectam habent, qui se sibi non credunt, sed alieno arbitrio sese regendos committunt, qui semper trepidant a se et quasi per se aliquid uelle. Et propterea uinculis obedientie sese  ligant, et sub legibus regularis discipline sese coarctant, et uoluntatem suam in necessitatem conuertunt, et libertatem in seruitutem redigunt; sed hec omnia propter Christum, ut in Christo seruitus libera sit, et necessitas uoluntaria. Tanto enim in Christo sunt liberiores, quanto ad obediendum ei ex propria sponsione facti sunt obligatiores. Hec est prima, hec est precipua abstinentia Nazareorum.

Sicera uero carnalis uoluptatis, et ipsa expressa est in torculari inobedientie, quasi de pomo ligni uetiti. uidit enim mulier, quod esset pulchrum uisu, et ad uescendum suaue . Ibi nata est uoluptas gule, concupiscentia carnis et concupiscentia oculorum. A sicera abstinent Nazarei,  qui curam carnis non perficiunt in desideriis, qui per abstinentiam et continentiam et disciplinam, mortificationem Iesu in carne sua circumferunt. Abstinent et ab omni quod inebriare potest, quia multiplices uite secularis errores fugiunt, rebus perituris fidem non habentes, et omnem gloriam mundi quasi sub pedibus calcant, cernentes terram de longe. In hac perfectione triplicis abstinentie consistit candor Nazareorum; et hic candor super candorem niuis. Nix est candor abstinentium; sed discernitur abstinens ab abstinenti, et candor a candore, sicut perfectio ab imperfectione. Hinc scriptum est: Dum discernit celestis reges, super eam niue dealbabuntur in Selmon . Qui mundo licite utuntur, quasi niue  candidati sunt; sed qui mundo non utuntur, candidiores sunt. Illorum candor est ab illicitis abstinere, istorum candor etiam a licitis temperare. Illi turbantur, et solliciti sunt erga plurima; quia multa amant preter Deum, et non propter Deum, etsi nil plus quam Deum; et est illorum amor diuisus. Nam quantum amoris rebus perituris impenditur, tantum perfectioni diuini amoris subtrahitur. Semper enim minus est quod est sparsum, quam quod est in uno collectum. Aqua per riuos plurimos diuisa in singulis minoratur; sic est et amor. Hinc quidam, quamuis de uano amore, de amore tamen:

Secta bipertito cum mens discurrit utrinque,
   Alterius uires subtrahit alter amor.

Colligamus ergo totum amorem in unum, ne spargatur  per plurima, et omnes affectiones et intentiones amoris a multis reuocemus, ut totus amoris impetus in unum et ad unum currat; ad illud scilicet unum, quod tota dilectione dignum est: cui totus amor debetur; cui digne amando uix totus amor sufficere potest. Nonnulla enim fit iniuria, cum ex parte subtrahitur, cui totum debetur. Hic est candor super candorem niuis. Hunc forte candorem desiderauit, qui ait: Lauabis me, et super niuem dealbabor .



De nitore Nazareorum.

Nazarei hoc titulo laudis honorantur, ut candidiores niue dicantur; et ut laus laude cumuletur, additur: Nitidiores lacte. Oleum, lac, adeps, pinguedinem habent et nitorem. Hec est misericordia, de  qua Dominus ait: Misericordiam uolo, et non sacrificium . Nitorem et dulcedinem lactis hi habent, qui necessitatibus indigentium misericorditer subueniunt, ut potentur a lacte, et satientur ab uberibus consolationis eorum. Sunt autem, quedam necessitates corporales, quedam spirituales. Indiget enim corpus multis necessitatum subsidiis, indiget multis infirmitatum remediis. Indiget et anima iis, que sibi necessaria sunt ad spiritualem consolationem ueramque salutem. Plerumque iusti hi qui secundum carnem infirmi sunt, circa corporales proximorum necessitates maiori pietate et affectione mouentur; magisque student osurientem pascere, quam errantem ad uiam ueritatis reducere.  Tenerius, credo, circa ea infirmantur, ad que toleranda seipsos infirmos sentiunt, et quasi domestico edocti exemplo paupertati amant pro Christo compati. At qui animas proximorum perfectius quam corpora amant, eos sustinent pro Christo pati, Deo zelant, circa spirituales necessitates affectuosius mouentur, cum infirmis infirmantur, pro scandalum patientibus uruntur. Inter secretas lacrymas, et secreta cum Deo colloquia, pro inimicis orant et plorant; pro alienis peccatis dolent et lugent, et in uisceribus caritatis, et in intima medulla pietatis proximos suos qui ignorant et errant, Deo cui in Spiritu suo seruiunt, lacrymosis suspiriis commendant. Sepe tamen circa corporales necessitates, quasi duri et sine affectione uidentur: et  forte quia paupertatem in se sponte patiuntur, minus ei in aliis compatiuntur. Nec paupertatem miseriam reputant, sed salutis uiam; securiusque existimant mediocriter egere, quam superfluis abundare; et miserabiliores iudicant diuites in sua abundantia pereuntes, quam pauperes ad tempus salubriter egentes. uera autem misericordia utriusque necessitatis compassionem habet, sed maioris maiorem, minorisque minorem. Magna misericordia est condolere proximis, eo quod egeant; sed longe maior est curare ne pereant. Magna affectio est misericordie dolere de malis que patiuntur homines. Utriusque misericordie exemplum in se Christus exhibuit. uidens enim turbam prope deficientem dixit: Misereor super turbam ; et multiplicatis  panibus corporali beneficio spiritualis gratie mysterium figurauit. At cum uideret ciuitatem Ierusalem, fleuit super eam, dicens: Quia si cognouisses et tu . Et cur ipse fleret, uel cur illi flendum esset, subdidit dicens: Et nunc quidem in die hac, que ad pacem tibi. Cum duceretur Dominus ad passionem, conuersus ad mulieres, que presentes aderant et flebant, dixit: Nolite flere super me, sed super uos, et filios uestros . Maior ergo est zelus animarum, quam pius affectus circa passiones corporum. Ille nitor lactis est, hic olei, quod omnibus liquoribus superfertur. Ille quasi exterior pinguedo est in sacrificio; hic est adeps interior. Ille diuitibus familiaris est, sua misericorditer tribuentibus; alter Nazareis magis est accommodus.  Ibi enim intima medulla sincere dilectionis ad proximum. Ad quid enim magis diligendi sunt proximi consortes unius nature, nisi ut sint participes communis glorie? Proinde Nazarei zelum animarum preferentes, et necessitates corporum nullomodo contemnentes, quasi gemino nitore prenitente, ut lacte candidiores, nitorem gratie et glorie apud Deum semper habent, qui ait: Beati misericordes, quoniam ipsi misericordiam consequentur . Qui communem uitam professi sunt, quibus in futura uita omnia communia futura sunt, sic interim sua communicant, ut nil uelint sibi superesse, quod aliis possit prodesse; et totum reputant superfluum, quod in communionis gratiam  non fuerit deductum; nil libeat habere proprium, sicut nil licet usurpare alienum.



De rubore Nazareorum.

In describenda facie Nazareorum color colori appingitur; candori et nitori rubor adiungitur, ut sit facies eorum per gratiam candoris luculente colorata, per gratiam ruboris hilariter affecta. Rubor in facie caloris aut pudoris indicium preferre solet. Rubicundi sunt Nazarei calore deuotionis feruidi, et honestatis reuerentia pudibundi. Zelo enim zelantes in lege Dei, non solum feruent ad studium uirtutis, sed ardenter amant pulchritudinem honestatis. Delicati sunt sensus eorum, ad omnem turpitudinem erubescunt. Omne quod inhonestum est abominantur; ad omne quod non decet, uerecundantur;  pudici et uerecundi sunt sensus eorum. Pudet inhonesta uidere, pudet non de se solum, sed et de aliis turpia audire; pudet turpia dicere, pudet et cogitare, iuxta quod quidam ait: Pepigi fedus cum oculis meis, ut ne cogitarem quidem de uirgine . Pudet et turpia fecisse, sicut de quibusdam Apostolus ait: Quem fructum habuistis tunc, in quibus nunc erubescitis? . Parum est ad laudem Nazareorum ut rubicundi dicantur, nisi et ebori antiquo preferantur. Ebur, ut aiunt, os elephantis est. Elephas est animal ossibus exstructum, robustum et firmum, adeo ut sufficiat belli machinas et edificata desuper propugnacula sustinere. Talis est fortitudo sanctorum, habens sicut ebur inter ossa excellentem gloriam soliditatis, firmitatis  et pulchritudinis. Si caro infirma est, ut infirmitatem sanctorum possit designare, cur non os uirtutem eorum predicare possit? De illis nimirum scriptum est: Custodit Dominus omnia ossa eorum . Ebur antiquum fortitudo iustorum est, qualis fuit in antiquis iustis sub lege; qualis et nunc est in iis qui sunt imitatores eorum. Fuit in antiquis magna morum grauitas, magna maturitas, inconcusse mentis magna constantia, in duris et indignis pro lege sua tolerandis insuperabilis animi robur immobile. Nulla enim rerum aduersitate, nulla hominum peruersitate, nullis iniuriis, nullis contumeliis, nullo terrore, nullo pudore, a sancte religionis reuerentia poterant separari. Hinc unus ceteros sanctos in se transfigurans, ait: Tota die  uerecundia mea contra me est, et confusio faciei mee cooperuit me: a uoce exprobrantis et obloquentis, a facie inimici et persequentis. Hec omnia uenerunt super nos, nec obliti sumus te, et inique non egimus in testamento tuo, et non recessit retro cor nostrum . Hec quidem sub lege, que tamen neminem adduxit ad perfectum. Deerat enim adhuc euangelica perfectio. Nondum erat dictum: Si uis perfectus esse, uade et uende omnia que habes, et da pauperibus . Adhuc dicebatur: Oculum pro oculo, dentem pro dente, liuorem pro liuore . Nondum illud: Si quis percusserit te in maxilla, prebe ei et alteram . Nondum mundo innotuerant consummata perfectionis de  celo allata consilia arcana per Christum, et in Christo propalanda: consilia, que non omnes capiunt, de uirginitate seruanda Deoque dicanda, de uoluntaria paupertate pro Christo ambienda, de extremitate amanda, de dignitate contemnenda, de uindicta non expetenda, de omni iniuria remittenda, de re sua cum lite non repetenda, de odio patris et matris, et amicorum omnium, insuper et anime sue, de inimicis diligendis, de anima pro amicis ponenda, etiamsi sint inimici nobis, de quibuslibet iniuriis, de contumeliis, conuiciis, opprobriis, denique de quibuscunque siue duris, siue indignis pro Christi honore et amore perferendis, et hilariter perferendis in gaudio Spiritus sancti, sicut scriptum est: Ibant gaudentes a conspectu concilii,  quoniam digni habiti sunt pro nomine Iesu contumeliam pati . Hec et huiusmodi Christiane perfectionis consilia, etsi quibusdam antiquis iustis diuinitus essent inspirata, non tamen per legem erant publicata, sed Christo reseruata sunt hec, qui perfectionem legi daret, et tamen non legem solueret. Bone Iesu, si pace tua querere licet, quid fecisti nobis sic? Sperabamus quod in mundum ueniens leuares onera, mitigares iram tuam. et factus homo humanus fieres, uel solito humanior. Nunc autem onus oneri addis, et grauibus grauia superponis. An non satis graues erant manus Moysi? An ad hoc uenisti, ut scorpionibus nos cedas? An non, ut aggraues iugum nostrum? Amicos non licet diligere, et inimicos non licet  odisse? O nouarum legum Conditor, quis potest audire sermones tuos? An occassionem queris, ut nos perdas? Nonne iehsu est nomen tuum? Nonne Deus noster es, Deus saluos faciendi? Ergone perdendi? Absit! Quid me iubes inimicum non odisse, imo et diligere? Quomodo hoc possum? Ecce si leui conuicio prouocatus fuero, interius ardeo, et excandesco, feruet cor meum ad uindictam, lingua mea preceps est ad contumeliam. Interim Deum nescio, leges tuas non cognosco, et tu dicis: Si quis irascitur fratri suo, reus erit iudicio . Si dixero fratri, racha uel fatue , magis me terres. Reus enim sum concilii, uel gehenne ignis. Utique tu mandasti mandata tua custodiri nimis  .

Ut uerum fatear, ego immemor beneficiorum esse possum, at iniuriarum esse non possum. Ita natura sum filius ire, ut non possim non irasci. At tu, Iesu, iratus es, sub quo mihi non licet nec irasci, nec contra inimicum uel leuiter commoueri, uel in corde mussitare? Unde hoc mihi, ut ita stabiliam cor, ut omnino non commouear, et ad omnes iniurias insensibilis fiam? Unde nobis ut faciamus que a nobis fieri uis, et patiamur que nos uelis pati, nisi benedictionem dederis tu, o legislator? Unde hoc nobis, nisi nos preueneris in benedictionibus dulcedinis, nisi manserimus in caritate dulcedinis tue? Cui et que amara sunt dulcescunt, et que dura sunt mitescunt, in qua sola iugum tuum suaue est, et onus tuum leue . Amanti  enim quid est difficile? Quidquid enim districtius iniungitur, minus est a deuotione caritatis. Patiens est enim caritas, fortis est caritas, nec labore fatigatur, nec sarcina deprimitur. Omnia suffert, omnia sustinet, et cum sancti pudoris sibi conscia sit, tamen reuerenter quasi impudens est; erubescit quidem turpia sed non sermones Christi, nec improperium Christi, nec exemplum Christi. Christus qui perfectionem legi addidit, quod faciendum docuit, quantum docuit, in se impleuit, et seipsum in exemplum proposuit. Quidquid autem Christus et ipse fecit, et faciendum docuit, etsi mundo contemptibile uideatur, ueri tamen honoris gratia carere non potest. Paupertas Christi et humilitas eius mundo uilis est. Quippe nam et pauperibus  Christi mundus ipse uilis est, mutuoque contemptu sese despiciunt, dum despicit mundus a quo ipse despicitur. uerum quod mundus despicit, fastus superbie est; quod despicitur, humilitatis nobilitas est. uera enim humilitas Christi nobilis superbie typhum in se uidetur habere. Dedignatur enim sub iugo peccati seruire, omnemque uanitatis fastum et tumentis superbie colla propria uirtute audet calcare. Perfectus enim Christi emulator memor conditionis sue, in qua factus est ad imaginem et similitudinem Dei, memor quoque pretii, quo redemptus est a Filio Dei, pro reuerentia dignitatis sue contra superbiam, que omni dignitate indigna est, nobiliter superbit, et indignum sua nobilitate iudicat, mundani honoris uanitatem amare,  et promissiones Dei, que omne desiderium superant, non amare. Hinc de Ecclesia scriptum est: Ponam te in superbiam seculorum . Et de ministris Dei dicitur: Fortitudinem gentium comedetis, et in gloria eorum superbietis . Que est fortitudo gentium, aut que gloria eorum, nisi quam amant, qui confidunt in uirtute sua, et multitudine diuitiarum suarum gloriantur? . Quorum gloria in confusione eorum, qui terrena sapiunt. Scriptum est: Quotquot erant possessores agrorum, uendebant et ponebant pretia ante pedes apostolorum . Merito ante pedes, quasi pedibus conculcanda, que, indignum erat uel manibus attrectari. uox Petri est: Argentum et aurum  non est mihi . Digna uox principatu principis apostolorum, principis Ecclesie. Quid Petro, et argento uel auro? Nonne Petrus dicit: Ecce nos reliquimus omnia, et secuti sumus te? Quid ergo erit nobis?  De mercede requirenti non argentum repromittitur, non aurum. Hec enim contemnebat, quia in gloria gentium superbiebat. Contempsit et Paulus qui ait: uictum et uestitum habentes, his contenti simus. Non erubuit paupertatem Christi, panem gratis non manducans, nocte dieque operans; non erubuit humilitatem Christi dicens: Facti sumus tanquam purgamenta huius mundi, omnium peripsema usque adhuc. Et iterum: Spectaculum facti sumus Deo, et angelis, et hominibus . Rubicundi ergo Nazarei perfecti Christi discipuli, pre  confusione duplici et rubore et ebore antiquo tanto sunt rubicundiores, quanto antiquis iustis perfectiores; tanto fortiores, quanto magis Christiane discipline facti sunt ueri emulatores.



De intentione Nazareorum.

Adhuc laus laudi adiicitur, et honor honore cumulatur. Sapphiro, inquit, pulchriores. Ordine pulcherrimo perfectionis pulchritudo commendatur. Primus gradus perfectionis est, ab omni corruptione uite presentis immaculatum se custodire, quantum permittit humana fragilitas. Secundus gradus est, curam proximi omnino non negligere, quantum suppetit uel auxilii uel consilii facultas. Tertius gradus est in calore sancte deuotionis, et cum rubore sancti pudoris, dura et indigna fortiter  tolerare, quantum sinit humana infirmitas. Quartus gradus est in bonis agendis et in malis perferendis semper oculum intentionis ad Deum dirigere, et ad eius gloriam cuncta referre, quantum preualet humana possibilitas. Prima uirtus est perfecta ad seipsum innocentia; secunda est ad proximum plena misericordia, tertia ad inimicum insuperabilis patientia; quarta ad Deum sincere intentionis pura simplexque conscientia. Primam uirtutem operatur uel pium odium sui, uel dura misericordia eque sui; secundam caritas benigna, caritas proximi; tertiam caritas patiens, caritas inimici; quartam caritas excellens, caritas Dei. Hec nouissima ceteras informat, ut uirtutes sint, solidat  et implet, ne inanes sint. Quantumcunque enim boni quis fecerit, quantumcunque itidem mali pertulerit, totum reputabitur inane, nec solidum, nec laude dignum, nisi oculum intentionis eo dirigat, ut placeat coram Deo in lumine uiuentium , nisi honorem Dei sic attendat, ut gloriam propriam non querat. In corde Nazareorum sic est puritas intentionis, ut in decoro uultu oculorum pulchritudo. Gratiam nempe uenustatis et gloriam huiusmodi uultus nil magis auget quam decus oculorum. In decora enim facie oculorum gratia pulchritudo est pulchritudinis, et decor ipsius decoris, et precipua pulchritudo boni operis ipsa est puritas uoluntatis. Hec est autem pulchritudo sapphiri. Sapphirus nempe habet celi colorem, puri et sereni celi speciem  imitatur. Imitatur quidem celi puritatem, sed non plane assequitur, a superiore enim superatur. Pulchrior quippe est puritas celi quam sapphiri. Sic pia rectaque intentio cum spe celestium et desiderio, in aliis habet puritatem sapphiri, celi speciem imitantis; in aliis uero maiori pulchritudine puritatem exprimit purissimi celi. Sunt enim, qui Deum purissime diligunt, non quasi cum ceteris, sed pre ceteris. Alii uero pre ceteris, sed cum ceteris. In his amor solus est, in illis summus est. Summus amor alterum non excludit, solus amor alterius amoris consortium non admittit. Purior enim est in suo genere, qui inferioris generis admistionem  non recipit. Qui pre ceteris, sed cum ceteris Deum diligunt, in his que patiuntur uel agunt, oculo pure intentionis Deum, qui precipuum amoris locum tenet, sepe sepeque respiciunt, et promissiones Dei et in se compleri confidenter sperant, et ante omnia et super omnia desiderant. uerumtamen quia nonnulla uana diligunt, in quibus Deum non diligunt, quia ea non recte propter Deum diligunt; propterea multoties oculum ab intentione superne retributionis aliorsum, ad id nimirum quod uane amant, deflectunt. Ubi enim amor, ibi oculus. Proinde desideria sua in iis que amant, ad libitum compleri et sperant et desiderant et orant; et dum totum cor sursum non erigitur, uel paululum ad inferiora inclinatur. Hi uero qui solum Deum  et que Dei sunt pure diligunt, in tantum probantur sapphiro pulchriores, quanto sincera intentione inueniuntur puriores, celestia semper meditantes, cum Propheta ad Dominum dicente: Meditatio cordis mei in conspectu tuo semper . Qui oculos intentionis ad uana non reflecti desiderans, ait: Auerte oculos meos; ne uideant uanitatem . Puritatem uero desiderii sui exponens, ait: Tibi dixit cor meum: Exquisiuit te facies mea; faciem tuam, Domine, requiram . At puritatem spei declarans, ait: Retribuet mihi Dominus secundum iustitiam meam, et secundum puritatem manuum mearum in conspectu oculorum eius . Nazarei in tanta puritate et intentionis et  desiderii et spei constituti, quasi semper Deum uident, et in gloria pulchritudinis sue ab ipso semper uidentur, sicut opera manuum eius, qui semper letatur in operibus suis. Mutuo ergo aspectu sese aspiciunt, et mutua uisione iucundantur. Nam Propheta dicit: Oculi Domini super iustos . Et iustus dicit: Oculi mei semper ad Dominum . Ecce iam nunc in presenti Nazarei quodammodo Deum uident, oculo ad oculum. Ecce nunc future gaudia uisionis anticipant. Ecce nunc future satietatis primitiuam dulcedinem degustant, plenius satiandi, cum apparuerit gloria Dei, qui est super omnia benedictus in secula. Amen.





BALDUINI CANTUARIENSIS ARCHIEPISCOPI LIBER DE COMMENDATIONE FIDEI

 Omnia federa societatis humane et amicitie leges, ut sua stabilitate constare possint, fidei sinceritate  firmantur et firmata seruantur. Omnes homines fidem sibi seruari uolunt, etiam ii qui eam  seruare nolunt. Fidem exquirit amicus ab amico, socius a socio, dominus a seruo, imperator a milite, maritus ab uxore, omnis qui uiuit ab eo cum quo uiuit. Sine fide nec gubernacula rerum ministrari, nec hominum officia uel ministeria dispensari, nec amantium paria ualent combinari, non regna, non ciuitates, non singularum domicilia familiarum, non quicunque cetus maiores uel minores hominum socialiter uiuentium, sine fide possunt constare, et in statu sue felicitatis permanere. Si fidem de medio tollas, uinculum dilectionis rumpetur, et omne fedus pacis dissoluetur. Non erunt, qui se inuicem diligant, qui inter se pacem habeant, nisi sint qui sibi inuicem credant. In omni communione socialis uite inter homines gratiam  dilectionis et pacis fides media conciliat. Inter domesticos et seruos statim queritur ut fidelis quis inueniatur, et familiaritate et laude dignus habetur, cuius fuerit fides experimento comprobata sincera et uera. Sine amicitia uera nunquam pax uera; nam cum falsa pax pretenditur, et fides pariter fingitur, et amicitia simulatur. Quoniam autem bonum pacis cum hominibus et inter homines optabile est, et ad hoc bonum per ueram fidem et amicitiam rectissime peruenitur: monemur ex hoc si ad pacem Dei, que exsuperat omnem sensum, pertingere speramus, fidem Deo seruare et amicitiam eius querere, ut amicitie eius participes effecti, ad ipsum et cum ipso, pacem habere mereamur.  Habet unitas fraterne societatis tria hec, fidem, caritatem et pacem, Apostolo hoc edocente qui ait: Fidelis autem Deus, qui nos uocauit in societatem Filii sui . Hanc etiam cum Filio suo societatem constituit fide, caritate et pace querendam, habendam et sine fine retinendam. Fide autem Deo placuerunt et quotquot a diebus antiquis amicitie eius participes effecti sunt. Absque fide enim impossibile est placere Deo .



De fide ad proximum.

Fides proximo debetur, ut cum eo simpliciter loquamur, et in omnibus simpliciter agamus, ambulantes sine malitia et dolo, hoc est sine uoluntate nocendi et intentione fallendi. Duo hec, iniquitas et dolus, sinceritatem fidei, que in sociali  uita seruanda est, corrumpunt, et qui ex proposito satagit proximum fallere uel nocere, ius humane societatis uiolat, dum fidem communi fraternitati debitam non obseruat. Ius autem non uiolande societatis hoc est, quo cuique naturaliter intimatum est, alii non facere, quod sibi fieri non uelit. Qui excusabili ignorantia deceptus, in simplicitate sua dicit aut facit, quo alius leditur aut fallitur, non intendens ut eum ledat uel fallat: de hoc dicendum est, quod fidem non deserit, dum simplicitatem cordis custodit. Qui uero agit ut fallat, quamuis aliquo casu impeditus non fallat, hic fidem non custodit; quia simplicitatem deserit. Simplicitas enim conscientie, preter uoluntatem et opinionem fallendi, uel aliquomodo nocendi, ipsa est comes et  custos fidei, qua fidelis est homo homini, in omni genere conuiuendi et conuersatione communi. In iis quippe, que fideliter dicuntur uel geruntur, non euentu bonorum uel malorum, que accidere possunt, fides est estimanda; sed simplicitate conscientie, qua sibi conscii sunt fideliter loquentes et agentes, se uelle credere, nec fallere, nec nocere. Fides ergo nunquam uerbo uel opere fallere intendit, ipsam tamen falli contingit. Hoc autem accidit, pro eo quod non semper nititur ueritatis iudicio, sed aliquando opinionis incerto. Aestimat enim quod ignorat, et aliud pro alio errando probat. In his que licenter uel excusabiliter ignorari possunt, cum ignorantia ueri quis decipitur, ut alteri faciat, quod sibi fieri non uelit, simplicitas cordis errantem  apud Deum aliquo modo excusat, quamuis Deo factum ipsum displiceat. Unde Dominus ueniens ad Abimelech per somnium nocte, qui tulerat uxorem Abraham, miro modo cum factum arguat, auctorem excusat: nam factum arguens, et penam intentans, dicit: En morieris, propter mulierem, quam tulisti . Auctorem excusans et a peccato conseruans, subiungit: Ego scio, quod simplici corde feceris; et ideo custodiui te, ne peccares in me; et non dimisi, ut tangeres eam. Hec, que inter nos est, mutua societas fidem requirit, qua digne nobis credatur; is uero qui alteri credit fidem dicitur habere uerbis eius, cui credit. Que quidem fides opinione credentis estimanda est,  cum opinatur non mentiri eum, cui credit. Is autem cui creditur, fidem seruare debet sibi credenti: que quidem fides simplicitate conscientie estimanda est.



Quod Deus non fallit.

A Deo autem nemo fallitur, sicut et ipse a nomine fallitur. Multa tamen Deus occulta dispensatione facit et dicit, mutat et dissimulat: quibus accidit occulte dispensationis ignaros falsa pro ueris et incerta pro certis opinari, et sic seduci. Unde Ieremias audet et dicit: Seduxisti me, Domine, et seductus sum; fortior me fuisti, et inualuisti . Sancti nimirum prophete, quamuis ad quedam uidenda uel preuidenda a sancto Spiritu illuminati essent: tamen, sicut homines, multa permissi sunt  ignorare, que Deus ab eis quasi celabat, quia non reuelabat. Unde sepe sperabant et exspectabant, que non eueniebant. Hinc idem propheta dicit: Exspectauimus pacem, et non est bonum; et tempus curationis, et ecce turbatio . Et Eliseus propheta, cum mulier Sunamitis mortuo filio, ad eum accederet, dixit: Anima eius in amaritudine est; et Dominus celauit a me, et non indicauit mihi . Quid autem mirum, si prophete permissi sunt aliquid ignorare, et in aliquibus aliter existimare, quam tunc erat, uel postea futurum erat, cum de parentibus Iesu scriptum sit: Remansit puer iehsu in Ierusalem; et non cognouerunt parentes eius; existimantes autem illum esse in comitatu, uenerunt iter diei; et requirebant eum?   Deus autem nichil in dolo dicit aut facit; sed iusto iudicio alioque consilio gratiam subtrahendo, uel non impertiendo permittit, et aliquando non impedit ut decipiantur qui digni sunt decipi. Unde sicut in Regum uolumine scriptum est, dicit: Quis mihi decipiet regem Achab?  Et Isaias ad Dominum: Quare nos errare fecisti, Domine, de uiis tuis? Indurasti cor nostrum, ne timeamus te?  Et iterum Isaias dicit de Aegypto loquens: Dominus miscuit in medio eius spiritum uertiginis, et errare fecit Aegyptum . Et Psalmista de peccatoribus alleuatis et deiiciendis loquens, ait: uerumtamen propter dolos posuisti eis. Deiecisti eos dum alleuarentur . Et Iob de Domino loquens, dicit: Qui immutat cor principum populi  terre, et decipit eos, ut frustra incedant per inuium; palpant quasi in tenebris, et non in luce, et errare facit eos, quasi ebrios . Hec autem et similia, que in sacra Scriptura inueniuntur frequenter, ad iudicium districtionis, uel consilium dispensationis referenda sunt. Hec autem Deus facere dicitur; quia sic iudicat, aut sic dispensat. Cum autem, Deo iudicante aut dispensante, mali in laqueum erroris deueniunt, aut que a Deo sperantur, bonis uel malis non eueniunt: iustitia Dei hec est uel misericordia, in qua non est iniquitas et dolus, qui in omnibus simpliciter loquitur et simpliciter agit, fidelis in omnibus uerbis suis, et sanctus in omnibus operibus suis .



Quod duobus modis fides Deo debetur.


Fides ergo Deo debetur; quia nec fallere nouit, nec falli. ueritas enim est, et sapientia. ueritas non fallit, sapientia non fallitur. Fides duobus modis a nobis exigitur. Primo quidem in uerbis ipsius ad nos; deinde in uerbis nostris ad ipsum. uerbis Dei fides debetur, qua digne credamus de Deo, et de his que Dei sunt, que ipse in Scripturis sacris reuelare dignatus est. Est et fides sponsionis in promissis nostris et uotis Deo oblatis: quibus tenemur impietatem et secularia desideria abnegare, solique Deo fideliter obediendo seruire. Ad hanc sponsionis fidem pertinet, quod Apostolus, cum de adolescentioribus uiduis loqueretur, dixit: Cum luxuriate fuerint in Christo, nubere uolunt; habentes  damnationem, quia primam fidem irritam fecerunt . Qui fidem recte sponsionis male uiuendo irritam faciunt; quamuis credant, uel credere uideantur, fidelium nomine indebite censentur, sicut scriptum est: Lingua sua mentiti sunt ei; cor autem eorum non erat rectum cum eo, nec fideles habiti sunt in testamento eius . Qui autem fideliter credunt, et obediendo fideliter seruiunt, hi rectissime fideles nuncupantur; fidem habentes, qua recte credunt; fidemque seruantes, qua fideliter obsequuntur. Fides, qua Deo creditur, ad salutem obtinendam ante omnia est necessaria; sed per se non sufficit, absque fide promissi obsequii, que illesa seruetur, uel per penitentiam lesa redintegretur. Qui credit et seruit, fidem quam lingua  confitetur, moribus profitetur. Qui credit et non seruit, Deum quem uerbis confitetur, factis negat. Unde Apostolus ad Titum de coinquinatis et infidelibus, quorum coinquinate sunt mens et conscientia, sic dicit: Confitentur se nosse Deum, factis autem negant . Et iterum ad Timotheum in Epistola prima: Si quis suorum, et maxime domesticorum curam non habet, fidem negauit, et est infideli deterior .



Quod uitia fidem minuant uel exstinguant.

Qui factis Deum negat, semper fidem minuit, et fidei meritum perdit; quandoque autem per uitium incredulitatis et fidem exstinguit. Unde Apostolus de iis qui bonam conscientiam male uiuendo repulerant, in eadem Epistola sic dicit: Milites bonam  militiam, habens fidem et bonam conscientiam; quam quidam repellentes, circa fidem naufragauerunt: ex quibus est Hymeneus et Alexander; quos tradidi Satane, ut discant non blasphemare . Attende quod, cum premisisset, habens fidem, addidit, et bonam conscientiam; ostendere uolens, sine bona conscientia fidem non sufficere, sed fidei naufragium fieri, quod ad blasphemiam Dei pertinere uidetur, ex eo quod sequitur: Ut discant non blasphemare. Rursum in eadem Epistola ex cupiditate fidem periclitari ostendit, dicens: Radix omnium malorum est cupiditas: quam quidam appetentes, exciderunt a fide . Aliam iterum causam fidei deficientis ostendens, in eadem Epistola dicit: Deuitans profanas  uocum nouitates et oppositiones falsi nominis scientie: quam quidam promittentes circa fidem exciderunt . Ex premissis Apostoli uerbis constare potest quod fidem uiolant profane uocum nouitates, que in errorem mittunt; et scientia falsi nominis, que se opponit simplicitati fidei, et extollit se aduersus scientiam Dei; et non solum hec, sed non bona conscientia, et radix omnium malorum cupiditas, et luxuria: opera quoque mala, quibus Deum negant, qui uerbis confitentur, cum sint abominati et incredibiles, et ad omne opus bonum reprobi. Unde patet quod sine bona uita uel conscientia, fides aut non proficit, aut deficit. Quomodo autem non deficit, aut quomodo non exstinguitur, que mortua est? Fides autem sine operibus  mortua est ; quia nec motum habet, nec sensum; que non mouetur per effectum boni operis, nec sentit per affectum dilectionis.



De fide, que per dilectionem operatur.

Iustus autem ex fide uiuit , non quidem ex ea que mortua est; sed ex fide que per dilectionem operatur. Hec est enim que uiuificat, hec est que uere et digne fides dicitur, qua fit quod dicitur, impletur quod promittitur. Hec uera fides est subnixa ueritate credulitatis et ueritate sponsionis. Hanc sacra Scriptura summo studio commendat; hanc tota uita iustorum confirmat. Hanc Deus a nobis requirit; hanc oblatam gratanter accipit: Ficta est fides hereticorum, qui de corde suo fingunt quod credunt. Ficta quoque est fides eorum,  qui falsum spondent obsequium; qui promittunt, et non faciunt; uota offerunt, et non soluunt. Fides autem que per dilectionem operatur, ficta non est; quia scriptum est: Finis precepti caritas est, de corde puro, et conscientia bona, et fide non ficta . Fides autem hec, que Deo placere comprobatur, errore caret, et fictione, et hesitatione. Errore quidem et fictione, quia ueritati acquiescit, et in sinceritate obedit. Hesitatione uero, quia nullam impiam dubitationem admittit; sed in sue sententie firmitate immota persistit. Hinc de Abraham scriptum est: In promissione Dei non hesitauit diffidentia; sed confortatus est fide, dans gloriam Deo; plenissime sciens, quia que promisit, potens est et facere . Et Iacobus apostolus ait:  Qui indiget sapientia, postulet a Deo, qui dat omnibus affluenter, et non improperat. Postulet autem in fide, nichil hesitans. Qui enim hesitat, similis est fluctui maris, qui a uento mouetur .



De hesitatione in fide.

Hesitatio de impietate nascitur, cum de fidei ambigitur ueritate, uel de Dei permissione diffiditur. Exemplum non diffidendi in Abraham proponitur: de quo Paulus dicit in Epistola ad Romanos: Non hesitauit diffidentia . Consilium de fide non ambigendi nobis datur, cum a Iacobo dicitur: Postulet in fide, nichil hesitans . Qui enim monetur postulare, monetur non hesitare, siue in fide, siue in postulatione. Hesitatio autem in fide pietati contraria est. Qui enim in fide hesitat,  fluctuat, et similis est fluctui maris, nec plene consentiens, nec plene dissentiens. Sicut autem qui a fidelibus contraria opinione dissentit, non credere dicendus est; ita et is non credere iudicandus est, qui dubitatione uacillans, cum fidelibus non consentit. Ipsa enim ueritas per se dicit: Qui non est mecum, contra me est . Qui ergo dubitat, in quantum dubitat, non credit; quia non consentit, non acquiescit. Sicut autem impia est illa dubitatio, qua dubia sunt, que firmissime credere oportet; ita impia non est illa dubitatio, qua dubia sunt, que ignorare licet. Illa autem hesitatio, qua in periculis trepidamus, uel in orando non exaudiri timemus; et sepe tanto magis timemus non exaudiri, quanto magis desideramus exaudiri;  illa, inquam, dubitatio non semper de damnabili impietate, sed quandoque de humana infirmitate, uel pusillanimitate, uel fidei imperfectione nascitur. Iusti quippe sepe orant, cum non exaudiuntur; sepe exaudiuntur, cum se nesciunt exaudiri; sepe etiam ignorant, quid orare debeant, sicut oportet. Quod non semper iusti exaudiuntur, ostenditur ex eo quod Paulus dicit in Epistola ad Corinthios: Datus est mihi stimulus angelus Satane, qui me colaphizet: propter quod ter Dominum rogaui, ut auferretur a me: et dixit mihi Dominus: Sufficit tibi, Paule, gratia mea . Hoc idem ostenditur ex eo quod Dominus dicit ad Samuelem: Usquequo tu luges Saul, cum ego abiecerim eum?  . Et rursum ex eo quod dicit ad Ieremiam: Si steterint Moyses et Samuel coram me, non est anima mea ad populum istum . Ecce Paulus orat pro se, et non est exauditus; Samuel et Ieremias pro aliis orant et non sunt exauditi. Quod exaudiantur cum se non credant exaudiri, ostenditur ex eo quod beatus Iob dicit: Cum inuocantem me exaudierit, non credo quod exaudierit uocem meam . Quod autem iusti aliquando ignorant, quid petere debeant, sicut oportet, manifeste ostendit Paulus, cum dicit ad Romanos: Spiritus adiuuat infirmitatem nostram. Nam quid oremus, sicut oportet, nescimus; sed ipse Spiritus postulat pro nobis gemitibus inenarrabilibus. Qui autem scrutatur corda, scit quid desideret Spiritus,  qui secundum Deum postulat pro sanctis. Scimus autem, quoniam diligentibus Deum omnia cooperantur in bonum, his qui secundum propositum uocati sunt sancti . Quod autem Apostolus dicit: Quid oremus, sicut oportet, nescimus , non de omnibus generaliter uidetur intelligendum, que a sanctis postulantur. Postulantur enim, que per se bona sunt, et salutem operantur in uitam eternam. Postulantur et eterna bona, que in premium repromissa sunt; postulantur et ea que per se bona non sunt, et bonos non faciunt, nec salutem operantur, sed tantum in bonum quandoque cooperantur. In his autem que in bonum cooperantur, nesciunt iusti quid orent, sicut oportet; quia, cum pro necessitate uel tribulatione releuanda, aut  tentatione tollenda postulant, non agnoscunt fructum necessitatis uel tribulationis, uel prouentum tentationis. Ignorant enim, quid eis utilius sit ad salutem, habere uel carere iis que desiderant.

uerumtamen quia duas uoluntates habent, unam infirmitatis, alteram uirtutis; unam, secundum quod caro concupiscit aduersus spiritum, alteram, secundum quod spiritus concupiscit aduersus carnem: prescripta est in huiusmodi certa orandi forma, quando dicant: uerumtamen non sicut ego uolo, sed sicut tu . Hanc siquidem uoluntatem uirtutis, que est secundum spiritum, qua Dei uoluntatem preferri uolunt ei uoluntati, que est secundum carnem, suggerit et operatur  Spiritus sanctus: propter quod dicit: Spiritus adiuuat infirmitatem nostram . Adiuuat autem, sicut sequentia declarant, cum desiderat et postulat pro sanctis. Desiderat autem et postulat, cum corda nostra in feruore sancti desiderii accendit, et que illi sunt placita, nobisque salubria postulare facit. Spiritus quoque hominis Spiritu sancto afflatus, et ipse suo modo infirmitatem adiuuat; quia non pro iis que infirmitas desiderat, definite orat, sed totum Deo committens, quod illi placeat, nobisque expediat, fieri postulat et desiderat. Ad hoc pertinere potest, quod B. Iob dicit: Cum inuocantem me exaudierit, non credo quod audierit uocem meam . Ac si aperte dicat: Cum exaudierit spiritum postulantem secundum  Deum ad salutem, non tamen credo quod exaudiat uocem meam; quia non exaudit ad uoluntatem: Qui autem scrutatur corda, scit quid desideret Spiritus, quia secundum Deum postulat pro sanctis . Ipse enim nouit quid sibi placeat, quid homini expediat. Homo autem cum postulat, et hec ignorat, nescit quid petat. Unde ad filios Zebedei dictum est: Nescitis quid petatis . Si autem generaliter alicui intelligendum uidetur, quod Apostolus dicit: Quid oremus, sicut oportet, nescimus ; ad generalem intelligentiam ualere potest, quod Apostolus non ita dicit, Quid oremus, nescimus; sed addit, sicut oportet. Scimus enim quod ea que in Dominica oratione postulare monemur, a Deo postulanda sunt; sed qui dat cui uult,  et quantum uult, et quando uult, et quomodo uult, et causam et mensuram donationis sue, et modum petentibus non semper reuelat. Propterea cum sapientiam a Deo, caritatem, humilitatem, patientiam, mentis tranquillitatem, que certissime petenda sunt, postulamus; scientes quid petamus, nescimus tamen quid petamus, sicut optimum est nos accipere, uel illum dare. Nam et Paulus in re certa hesitat. Sciens enim quia multo melius est cum Christo uiuere, quam manere in carne; attendens tamen, quam necessaria esset presentia eius in carne iis quibus loquebatur; ignorat quid eligat magis orandum, magisque secundum tempus optandum; an cum Christo esse, an propter fratres  in carne manere. Propter quod dicit: Mihi uiuere Christus est, et mori lucrum. Quod si uiuere in carne hic mihi fructus est operis, et quid eligam, ignoro. Coarctor autem e duobus, desiderium habens dissolui, et esse cum Christo multo melius; permanere autem in carne, necessarium propter uos . In tanta caligine incertitudinis et ignorantie, qua nesciunt, se iusti exaudiri, uel quid a se, sicut oportet, debeat peti, infirmitatis sue certitudinem habentes, et iustitie sue fiduciam plenam non habentes; quamuis de misericordia Dei constanter confidant, tamen pro fragilitate sua trepidant et hesitant, nec sine timore sperant, sicut et sine spe non trepidant. Si tantum timerent, quomodo non desperarent? Si tantum sperarent, quomodo per  nimiam securitatem sese non resoluerent? Constituti autem inter spem et metum, cum orant, quomodo postulant in fide nichil hesitante? Sed in fide non hesitant, quam in omnibus et per omnia ueram esse non dubitant. In oratione uero, cum pro incertitudine exauditionis uel opportune petitionis dubitant, non tamen diffidentia hesitant. Huiusmodi enim dubitatio, quam et Apostolus de Abraham negauit, cum diceret: Non hesitauit diffidentia , semper periculosa est, uereque fidei contraria, et a fideliter orantibus semper aliena.

Quis enim orat, et non sperat? Credere ergo et sperare oportet, pie tamen timere et dubitare licet. Diffidentia autem hesitare in promissionibus Dei  omnino non licet. Unde patet, quod pia dubitatio licite ignorantie ad uindictam et custodiam humilitatis iustis necessaria fidei pietatem non destruit, nec mentis confidentiam desperatione subuertit; sed, sicut pium est indubitanter credere que Deus credenda monstrauit, ita impium non est ea simpliciter ignorare, et de his simpliciter dubitare que Deus non reuelata abscondit. Multum autem refert an de potentia Dei quis dubitet, an de eius uoluntate. De potentia uisus est dubitasse, qui allato filio ad Iesum, apud Marcum dixit: Si quid potes, adiuua nos, misertus nostri. iehsu autem ait illi: Si potes credere, omnia possibilia sunt credenti. Et ille: Credo, Domine, adiuua incredulitatem meam . De potentia dubitauerunt illi, qui dixerunt: Nunquid  poterit Deus parare mensam in deserto?  De uoluntate, et non de potentia dubitauit leprosus, qui apud Mattheum dixit ad Iesum: Domine, si uis, potes me mundare. Qui mox audiuit: uolo, mundare . Attendite hec: Qui de sola uoluntate dubitauit, certitudinem uoluntatis cum gratia curationis accepit. At qui de potentia dubitauit, et dixit: Si quid potes, mox ad se dictum audiuit: Si potes credere, omnia possibilia sunt credenti . Ubi ostenditur, gratiam quesite misericordie de fide omnipotentie eius pendere, quem dubitauit in hac parte aliquid posse.



De hesitatione in periculis.

Illa dubitatio, qua in periculis hesitatur, ad  diminutionem fidei pertinere uidetur, ex eo, quod Dominus per increpationem ad Petrum dixit: Modice fidei, quare dubitasti?  Dubitasse arguitur; uel quia de salute dubitauit, cum uidens uentum ualidum uenientem timuit, uel quia de Saluatoris presentia turbatus dubitauit. Nam cum supra mare ambulans, iis qui uiderant turbatis, et dicentibus: Quia phantasma est , et pre timore clamantibus, Dominus diceret: Ego sum , non debuit Petrus de presentia Saluatoris sese prodentis, et adesse profitentis, dubitare, maxime cum diceret: Habete fiduciam, nolite timere . Petrus cum ceteris iussus fiduciam habere, et non timere, iussus etiam, sicut ipse petierat, ad Dominum super aquas ambulantem  uenire, ambulans et ipse super aquas; inter tot fidei et securitatis presidia timere non debuit. Timuit tamen ut homo, non tamen omnino desperauit, nec omnino fidem perdidit. Dixit enim: Domine, saluum me fac . Quomodo autem inuocaret, in quem non credidisset? Petri utique dubitatio talis fuisse uidetur, que confidendi constantiam turbaret; sed fidem omnino non exstingueret. Sicut apud Mattheum Petri arguitur dubitatio, sic quorumdam timiditas apud Marcum increpatur. Cum enim facta esset procella magna, et Dominus in puppi super ceruical dormientem excitarent, dicentes: Magister, non ad te pertinet, quod perimus, exsurgens dixit mari: Tace, obmutesce; et facta tranquillitate  dixit: Quid timidi estis? Necdum fidem habetis . Quod autem dixit: Necdum fidem habetis, sic intelligi potest, quasi interrogando dictum sit; ac si diceretur ad eorum fidem excitandam: An nondum fidem habetis? Cui concordat, quod apud Lucam, quibusdam dicentibus: Preceptor, perimus, Dominus legitur respondisse: Ubi est fides uestra? . Si autem apud Marcum, quibus increpando dictum est: Quid timidi estis, illis non interrogando, sed astruendo dictum est: Necdum fidem habetis; ualde nobis metuendum est, qui in periculis trepidamus pre timore, fidendi constantiam et mentis securitatem perdimus, ne et nobis dicatur: Necdum fidem habetis. Sed alicui uidebitur, merito illos obiurgandos, iureque increpandos, qui in periculo  constituti, eum secum habuerunt, presentemque uiderunt, et ideo timere non debuerunt. Quomodo autem et nos, qui in periculis trepidamus, increpandi non sumus; qui semper Dominum, etsi non per presentiam carnis, ut illi, tamen per presentiam diuinitatis nobiscum manere confidimus? Unde et ipse Dominus de iusto dicit: Cum ipso sum in tribulatione: eripiam eum . Et in Euangelio: Ecce ego uobiscum sum omnibus diebus, usque, ad consummationem seculi . Quanta autem de Domini presentia nobis debeat esse fiducia ostendit, qui dicit: Etsi ambulauero in medio umbre mortis, non timebo mala, quoniam tu mecum es . Et iterum: Dominus illuminatio mea, et salus mea: quem timebo? Dominus protector uite  mee: a quo trepidabo? . Si autem uox iustorum hec est: Non timebo mala, quoniam tu mecum es, quid sibi uult illa uox in psalmis, nichilominus iustorum, siue martyrum: Exaudi Deus, orationem meam, cum deprecor; a timore inimici eripe animam meam? . Et in alio loco: Cor meum conturbatum est in me; et formido mortis cecidit super me. Timor et tremor uenerunt super me, et contexerunt me tenebre .

Sed sciendum nobis est quod iusti nunc per excessum contemplationis supra se leuantur in quamdam mentis securitatem, et fiducie constantiam; unde cuncta mala presentia, mortisque pericula, in Deo despicienda cognoscunt, et cognoscendo despiciunt.  Nunc uero proprie infirmitati dimissi, sicut homines, inter pericula metuunt, et metuendo propriam infirmitatem quanto humilius, tanto uerius recognoscunt. Hinc de illis scriptum est: Ascendunt usque ad celo, et descendunt usque ad abyssos . Ascendunt per excessum contemplationis et securitatis in Deo; descendunt per excessum pauoris et pusillanimitatis in semetipsis. Hinc Elias regi Achab quasi intrepidus occurrit ; et a facie Iezabel non sine timore aufugit . Hinc et Iacob cum angelo luctatus, cum ei diceretur: Si contra Deum fortis fuisti, quanto magis contra homines preualebis ; tamen in timore orauit, dicens: Erue me de manu fratris mei; quia ualde eum timeo . Sic autem, Deo uices uarietatum  dispensante, iusti et securi sunt, et in se timidi; sicut, et eodem mirabiliter dispensante, et in Deo letantur, et in semetipsis constristantur. Paulus ad Philippenses scribens, admonet dicens: Gaudete in Domino semper; iterum dico: Gaudete . Idem in Epistola secunda ad Corinthios scribens de se dicit: Nolumus uos ignorare, fratres, de tribulatione nostra, que facta est in Asia; quoniam supra modum grauati sumus, ita ut tederet nos etiam uiuere . Et Psalmista dicit: Anima mea exsultabit in Domino . Idem dicit: Ad meipsum anima mea conturbata est . Et iterum: Quare tristis es anima mea, et quare conturbas me? . Sepe autem iusti timore pulsantur, sed a spei stabilitate non mouentur, sicut scriptum est:  Qui confidunt in Domino, sicut mons Sion; non commouebitur in eternum qui habitat in Ierusalem . Sepe autem timore pulsantur, adeoque concutiuntur, ut et spe infirmentur, et in periculum desperationis paulo minus inclinentur. Deus quippe, qui electos probat, ut inueniat eos dignos se, sicut adiutor est in opportunitatibus in tribulatione, sic despicit in opportunitatibus in tribulatione. Tunc autem despicit, cum inter mala non respicit, cum clamantem in tribulatione ad uotum non exaudit. Hoc autem salubriter fit, ut iusti sibi derelicti experiantur, quid in se sint. Cum autem nimio timore supra modum grauati, sepe adeo infirmantur, ut uicine desperationis, nisi gratia Dei celerius subueniat,  discrimen incurrant; tunc ad eos pertinet increpatio illa: Quid timidi estis? necdum fidem habetis? . Deus uero occulta dispensatione iustos nonnunquam, ut magis humilientur, et fortiores resurgant, usque ad incredulitatis reatum, fide infirmari permittit. Unde in libro Numeri scriptum est: Cum eleuasset Moyses manum, percussit uirga bis silicem: et egresse sunt aque largissime, ita ut biberet populus et iumenta. Dixitque Deus ad Moysen et Aaron: Quia non credidistis mihi, ut sanctificaretis me coram filiis Isrel, non introducetis hos populos in terram, quam dedi eis. Hec est aqua contradictionis, ubi iurgati sunt filii Isrel coram Domino . Ecce quomodo a Domino Moysi et Aaron incredulitas exprobratur, et punienda monstratur. Hinc rursus  per Isaiam ad populum Isrel Dominus dicit: Pater tuus primus peccauit, et interpretes tui preuaricati sunt in me, et contaminaui principes sanctos . Quod dicitur: Pater tuus primus peccauit, de Abraham intelligi potest, si forte et ipse dubitauit, quando Domino terram promissionis pollicenti respondit: In quo sciam, quod possidebo eam?  uel hoc intelligi potest de patribus in deserto, qui male locuti sunt de Deo: Nunquid panem poterit dare, aut parare mensam in solitudine?  De quibus et scriptum est: Quia non crediderunt in Deo, nec sperauerunt in salutari eius . Quod dictum est: Interpretes tui preuaricati sunt in me  de Moyse et Aaron recte intelligitur, qui inter Deum et populum medii, ut dictum est, preuaricati  sunt. Contaminauit autem Deus principes sanctos occulta dispensatione contaminari permittens: iustoque iudicio contaminatos ostendens. Possunt autem iusti citra periculum fidei, et detrimentum spei, in quibusdam desperare. Nam que licet non desiderare, licet et non sperare; et que licet contemnere, licet desperare, et in eis spem non ponere. Unde et beatus Iob a temporalibus ad eterna suspensus, quasi carnalis uite contemptor et mortificator dicit: Elegit suspendium anima mea, Desperaui; non ultra uiuam. Parce mihi, Domine, nichil enim sunt dies mei . Pensate, quia de Domino non desperauit, qui dixit, Parce mihi, Domine; nec tamen nullomodo desperauit, qui dixit, Desperaui. Ibi ergo desperauit, unde per sanctum contemptum  sanctumque odium spem retraxit, non ibi, quo totam spem totumque desiderium transtulit.

Ex predictis colligendum est quod dubitatio nunc cor leuiter pulsat, nunc ualidius pulsat, et ad incredulitatem inclinat; nunc maiori perturbatione in reatum incredulitatis precipitat. Illa uero dubitatio, que infidelitati propinquat, uel in eam precipitat, quedam fidei defectio est; lumen fidei uel imminuens, uel exstinguens; donec mens sue perturbationis caligine discussa, per gratiam Dei confortata resurgat.



De fidei certitudine.

Quoniam per fidem in Deum confidimus et Deo  credimus, cum Deus ueritas sit; tanta certitudine, tanta non dubie assensionis firmitate eadem fides debet esse subnixa, ut recte scientia dici possit. Omnem enim sensuum experientiam excedit, omnem coniecturam humane rationis transcendit; uerissime et certissime comprehendens, que nec sensu explorari, nec humana ratione ullatenus ualeant inuestigari. Cum enim Deo magis credendum sit, quam uel sensibus corporis, uel humanis rationibus, omnem mundanam sapientiam fidei dignitas superexcellit; inuisibilia uidens, insensibilia sentiens, incomprehensibilia comprehendens. Certa quippe comprehensio est incommutabilis ipsius ueritatis auctoritate firmissime roborata. Quamuis autem fides sensu uel ratione ex aliqua parte possit adiuuari, ut in sequentibus  ostenditur, fides inoffensa ultra progrediens procedit, quam uel sensus uel imaginatio, uel ratio inquisitione possit pertingere, uel intentione peruenire. Lumen quippe rationis, quo mens naturaliter illuminatur, ut intelligat, incomparabili claritatis splendore superat lux gratie, qua mens illuminatur, ut non intellecta credat, donec quodam ordine gratie que nunc credit intelligat. Quapropter cum rerum comprehensibilium uera cognitio scientia dicatur et sit multo magis incomprehensibilium uerissima cognitio, Deo reuelante, nobis indulta pro sui certitudine et infallibilitate scientia dici debet, non solum supra incertum opinionis, sed supra omnem humanam scientiam, et supra iudicium rationis collocanda; quasi scientia scientie preferenda.  Sed non ei que futuri temporis aliquomodo conferenda. Hec est autem scientia salutis, que illuminat et saluat, de qua scriptum est: Preibis enim ante faciem Domini parare uias eius. Ad dandam scientiam salutis plebi eius, in remissionem peccatorum eorum . Si qua est autem cognitio per fidem in insipientibus uel proficientibus, adeo mediocris et tenuis est, ut nondum scientie nomine digna sit; in prouectis tamen et perfectis, qui firmissime et certissime credunt, et ratione fidei per inspirationem abundantioris gratie plenius intelligunt, cognitio per fidem tanto certius scientia dicitur, quanto frequentius in sacra Scriptura sciri referuntur, que sola fide percipiuntur. Fidem Abrahe commendans Apostolus in Epistola ad Romanos, sic ait: In repromissione  etiam Dei non hesitauit diffidentia, sed confortatus est fide, dans gloriam Deo; plenissime sciens quia quecunque promisit, potens est et facere . Attendite, quod non dixit, sciens, sed plenissime sciens, ut certitudinem fidei ex plenitudine scientie altius nobis commendaret. Idem in Epistola ad Timotheum: Scio cui credidi, et certus sum, quia potens est depositum meum seruare in illum diem . Idem ad eumdem: Hoc autem scito, quod in nouissimis diebus instabunt tempora periculosa . Scire monuit quod credendum predixit. Et beatus Iob ait: Scio quod Redemptor meus uiuit, et in nouissimo die de terra surrecturus sum . Et Martha dixit ad Iesum: Scio, quia  resurget in resurrectione in nouissimo die . Quod autem Apostolus ad Romanos dicit: Existimo, quod non sunt condigne passiones huius temporis ad futuram gloriam, que reuelabitur in nobis , non ad incertum opinionis referendum est, quamuis existimare se dicat; sed ad conscientiam scientie et certitudinis: que ex Epistola ad Corinthios comprobatur, ubi sic dicit: Scimus, quoniam si terrestris domus nostra huius habitationis dissoluatur, edificationem ex Deo habemus, domum non manufactam eternam in celis . E ce Apostolus, que ad statum futuri temporis pertinent, et existimare se dicit et scire, ut existimationem fidei a scientie certitudine non separemus.



De eo quod scriptum est: Fides est substantia rerum sperandarum, argumentum non apparentium.


Quanta sit certitudo fidei, Apostolus ostendere uolens, simulque quanta sit eius utilitas, pretermittere nolens, de utilitate premittens, certitudinem subiungens, sic ait: Fides est substantia sperandarum rerum, argumentum non apparentium . Rerum sperandarum tria genera sunt: bona temporalia, quibus indigemus ad sustentationem corporis; bona spiritualia, quibus indigemus ad informationem mentis; bona eterna, quibus fruendum erit in statu beatitudinis. Hec a Deo petenda et speranda sunt, a quo etiam nobis hec omnia repromissa sunt. Nam de temporalibus ad usum huius uite necessariis dicit: Hec omnia adiicientur uobis . De spiritualibus dicit: Pater uester de  celo dabit spiritum bonum petentibus se . Per spiritum quippe, danda spiritualium carismatum munera intelligit. Aeterna repromittit, cum in regno suo beatificandos nos ostendit, dicens: Beati pauperes spiritu, quoniam ipsorum est regnum celorum  et cetera, que sequuntur. Hec omnia merito fidei obtinentur. Unde et utilitas fidei recte ostenditur, cum dicitur: Fides est substantia rerum sperandarum. Melior est autem fidei substantia, quam terrena substantia, quam pecunie thesauri, qui ueterascunt et deficiunt. Fides enim causa est, per quam a Deo obtinentur, uel in re, uel in spe, que ab ipso petenda sunt, speranda et desideranda. Iustus nimirum ex fide uiuit, habens ex ea omnem uite sufficientiam, et uirtutum gratiam, et premiorum  gloriam. Iustus autem est, quem fides iustificat eo ipso quod in Deum credit. Quid enim iustius est, quam in illum credere; aut cui magis debet credi, quam illi; quidue certius esse debet, quam quod ille dicit aut promittit? Fides ergo non humana ratione nititur, ut acquiescat ueritati, sed uerbis Dei assentiens, ipsa sibi sufficit ad certitudinem ueritatis: propterea argumentum dicitur esse rerum non apparentium; quia uera et certa appensione non apparentia approbat.



De argumentatione fidei.

Aliud est argumentum, quod est ipsa fides; aliud est argumentum, quo astruitur ipsa fides. Nam Christus in multis argumentis per dies quadraginta apparens discipulis , et fidem resurrectionis  sue astruere uolens, multa argumenta foris exhibuit, quibus discipulorum corda ad fidem sue diuinitatis et resurrectionis ex mortuis mirabiliter informauit: unde factum est ut quod foris mirabiliter est exhibitum, argumentum esset fidem roborans; et nichilominus ipsa fides argumentum esset, infallibili assensione non apparentia comprobans.



De non apparentibus.

Non apparentia autem intellige, que uel sensibus corporis, uel naturali mentis rationi non apparent. Que autem fide conspiciuntur, non apparentia dicuntur, quamuis fide percipiantur, ea uidelicet ratione, quod nec sensu, nec ratione comprehenduntur. Cum autem eedem res sensu uel ratione et fide percipiuntur, etiam tunc secundum quemdam  modum fides non apparentia comprehendit, quia altius se erigit, quo sensus uel ratio non assurgit. Per uisibilia enim inuisibilia conspicit, et circa ipsa apparentia non apparentia comprehendit. Nam, cum latro in cruce Deum confiteretur, passionem hominis uidit, passionem Dei agnouit, quod sensus uel ratio non ualuit: eademque passio, que Dei et hominis fuit, secundum quod Dei erat, oculis fidei, apparuit, et oculis carnis non apparuit. Ita et opera Christi, que mirabiliter in carne gessit, et infirma que pertulit, et hominis erant, uirtute Dei mirabiliter operantis, et Dei erant, in infirmitate hominis mirabiliter patientis. Fides autem Christum Deum et hominem comprehendens, Deique fortia et hominis  infirma discernens, utraque, siue infirma, siue fortia, Dei esse conspicit, quia hominem Deum agnoscit. Ad hoc autem sensus uel ratio nullatenus attingit.



Quod fides sensu adiuuatur.

Fides tamen nouit, quam sensu adiuuatur. Cum enim Thomas condiscipulis suis dixisset: Nisi uidero, non credam . Domino postea apparente et ad uidendum et palpandum eum inuitante, quia uidit, credidit, sicut Dominus testatur, dicens: Quia uidisti me, Thoma, credidisti: beati qui non uiderunt, et crediderunt  Qui autem tardi sunt ad credendum, uisione signorum perducuntur ad fidem. Quod ostendit Dominus, cum secundum Ioannem ad regulum dixit: Nisi signa et prodigia uideritis,  non creditis . Propterea predicantibus apostolis, sermonem, eorum sequentibus signis Dominus confirmauit ut, uisis signis, crederent, qui sine signis non crederent. Sed multi signa uiderunt, et tamen non crediderunt, sicut et multi signa non uiderunt, et tamen crediderunt: Populus quem non cognoui, seruiuit mihi; in auditu auris obediuit mihi . Potest erge fides esse sine uisu, uerumtamen non sine auditu. Hinc Apostolus ad Romanos dicit: Quomodo credent ei, quem non audierunt . Et infra: Ergo fides ex auditu; auditus autem per uerbum Christi . uerbum autem uel foris auditur, cum predicatur: uel intus auditur, cum Spiritu reuelante creditur.



Quod fides cogitationibus preuenitur.

 Ut uerbum credatur, mens, Deo inspirante, cogitationibus preuenitur, quibus ad credendum mirabiliter inclinatur. Dum enim cogitat uel opera Dei, uel iudicia Dei, uel precepta Dei, uel promissa Dei, secundum quod ei a Spiritu sancto suggeritur, in se turbatur, et admiratur, et admirando contremiscit et credit. Admirando et timendo ingreditur fides, et credendo timor. Sic incipit enim credere et timere ut credendo timeat, et timendo credat. Nec preoccupat fides, nec anticipat timor, sed utrumque initium est, nam de timore scriptum est: Initium sapientie timor Domini . Et in libro Sapientie de timore et fide ita scriptum est: Timor Domini initium dilectionis eius . Fidei autem  initium agglutinandum est ei. Fidei initium intellige fidem initium. A fide incipit iustificatio nostra. Nec demones contremiscerent, nisi crederent. Credunt autem et contremiscunt, sed eos nec credulitas iustificat, nec sanctificat timor. Nobis autem, quos fides iustificat in timore sancto, utrumque a Deo donatum est, timere et credere, in iustitia et sanctitate. Non enim sufficimus cogitare unde Deum timeamus, uel in eum credamus, nisi nobis datum fuerit desuper. Propter quod Apostolus dicit: Fiduciam autem talem habemus per Christum ad Deum: non quod sufficientes simus cogitare aliquid a nobis, quasi ex nobis, sed sufficientia nostra ex Deo est . Fides ergo ex auditu est, auditus autem per uerbum Christi cum uerbum predicatur et auditur, et Deo suggerente  et agente, sic cogitatur ut credatur. Propterea fides Dei donum est et opus Dei.



Quod fides donum sit Dei.

Quod fides Dei donum sit, ostendit Apostolus in Epistola ad Ephesios, dicens: Gratia enim estis saluati per fidem, et hoc non ex uobis, Dei enim donum est, non ex operibus, ut ne quis glorietur. Ipsius enim sumus factura creati in Christo Iesu in operibus bonis, que preparauit Deus ut in illis ambulemus . Et iterum ad Philippenses: uobis donatum est pro Christo, non solum ut in eum credatis, sed ut etiam pro illo patiamini . Ex his manifestum est, fidem non merito operum precedentium, sed sola gratia nobis dari, ut ne quis glorietur in fide, quasi eam ex se habuerit, uel quia merito suo  acceperit.



Quod fides sit opus Dei.

Quod fides sit opus Dei ostendit Christus apud Ioannem, qui interrogatus a querentibus, quid faciemus ut operemur opera Dei, respondit, hoc est opus Dei, ut credatis in eum, quem misit ille . Requisitus de operibus Dei quasi de multis, de uno respondit, quod ipse per se operatur in nobis, in quo bona que nos operamur in illo formantur, ut bona sint Deo bene placita, nobisque salubria. Unde scriptum est: Omnia opera eius in fide . Hac itaque Domini responsione, querentes, quid faciemus, ut operemur opera Dei, monentur fidem habere, que est opus Dei, sine qua non possunt opera Dei operari. Ac si diceret: Habete fidem, que  per dilectionem operatur opera Dei. Hoc opus operatur Deus nos trahendo, sicut scriptum est: Nemo potest uenire ad me, nisi Pater, qui misit me, traxerit eum . Ad Christum uenit, qui in eum credit. uenit autem tractus, non quia inuitus, sed quia infirmus, non iam non uolens, sed per se non ualens. Propter quod sponsa in Canticis canticorum infirmitatem suam agnoscens et adiutorio gratie indigens, dicit: Trahe me: post te curremus in odorem unguentorum tuorum . Qui credit tractus, uenit abstractus ab errore, attractus ueritatis amore, tractus ui gratie, tractus sancti desiderii feruore. Tractus qui ab inuito dimittitur, qui non inuitus admittitur. Trahitur autem manu potentis,  uoce inuitantis, intusque monentis et docentis, sicut idem Ioannes, ostendit dicens: Est scriptum in prophetis: Et erunt omnes docibiles Dei. Omnis, qui audiuit a Patre, et didicit, uenit ad me . Docibilis Dei est, qui ab eo audit et discit, et ad Christum uenit. Audit, cum uerbum Dei diligenter attendit, cum altius cogitando secum mente reuoluit. Discit, cum acquiescit, et corde non contradicit. uenit cum uera confessione et professione oris et operis ad discipulatum Christi accedit. Per fidem ad Christum trahimur, cum iudicio sensus uel rationis reluctante, mens uirtute uerborum Dei aut signorum attonita admiratione stupet, et iam sibi credere non audet, iamiamque sibi quodammodo renuntians, ad gratiam fidei tanto magis humiliatur,  aptiusque preparatur, quanto ex his que audit uel uidet, ipsa a se inferior et infirmior iudicatur.



Quod obduratio cecitas est et surditas.

Obduratio autem mentis, que nec uirtute uerborum que audit, nec uirtute signorum que uidet, ad fidem perducitur, ipsa recte surditas et cecitas nominatur, iuxta illud Isaie: Exceca cor populi huius, et aures eius aggraua .



Quod fides lux est et uerbum.

Fides autem siue per uerba, siue et per signa aures cordis et oculos aperit. Unde uidere et audire dicuntur, qui credunt; quia fides lux est et uerbum: lux quidem, secundum illud Apostoli: Deus, qui dixit de tenebris lucem splendescere, ipse illuxit in cordibus nostris, ad illuminationem scientie  claritatis Dei, in facie Christi Iesu . Tunc autem dixit de tenebris Deus lumen splendescere, quando de tenebris nos uocauit in admirabile lumen suum; quando discussis ignorantie tenebris, dixit: Fiat lux, et facta est lux. Fides uero uerbum est, secundum illud Iacobi apostoli: In mansuetudine suscipite insitum uerbum . Insitum autem uerbum est Deo intus loquente cordi inditum, de quo Apostolus sic dicit: Sed quid dicit Scriptura? Prope est uerbum in ore et in corde tuo .



De eo quod scriptum est: Prope est uerbum, etc.

Hoc est uerbum fidei. Queris quomodo prope sit in ore et in corde. Audi quod sequitur: Corde creditur ad iustitiam; ore autem confessio fit ad salutem  . Prope ergo est, quia insitum est. Insitum autem quia per gratiam inditum. Si ergo fidem habes in corde, et eam ore confitearis, Prope est uerbum in ore et in corde tuo. Utilitate autem prope est, quia uicinus es saluti. Longe autem a peccatoribus salus . Tu autem inferius es, et ex fide uiuis. Nec longe es a regno Dei, appropinquauit regnum celorum. Iam Deum inuocas in ueritate: Et prope est Dominus omnibus inuocantibus eum in ueritate . Iam Deum times, prope timentes eum salutare ipsius. Ergo si credis, Prope est uerbum in ore et in corde tuo. Utilitate quidem, quia uicina tibi est salus, pro confessione fidei in ore et conscientia fidei in corde. Si autem nondum credis et potes credere,  prope est, non quasi iam sit in corde, sed prope est ut sit in corde; et tam prope est, quam facile tu potes credere. Prope est, nondum presenti utilitate, sed credendi possibilitate uel etiam facilitate. Fides quippe preterquam in his, qui uitio suo insanabiliter corrupti sunt, non longe est a natura nostra, que rationis est capax; et iustitie, et beatitudinis per fidem particeps esse potest. Quod autem quidam non possunt credere ostendit Dominus, cum in Euangelio Ioannis dicit: Quomodo potestis credere, qui gloriam ab inuicem accipitis; et gloriam que a solo Deo est, non queritis?  Et iterum in eodem: Quo ergo uado, uos non potestis uenire  Ad gloriam siquidem ibat, ad quam uenire non poterant, quia in errore confirmati  credere non ualebant. Et ipse Ioannes dicit: Propterea non poterant credere ; quia iterum dixit Isaias: Excecauit oculos eorum, et indurauit corda eorum, ut non uideant oculis, et intelligant corde . Iis autem qui credere possunt, prope est uerbum, non solum credendi possibilitate, sed gratie preparatione. Lex enim per Moysen data est; gratia et ueritas per Iesum Christum facta est . Preparata sunt omnia, que ad uocationem gentium erant necessaria. uerbum caro factum est, carnalis obseruantia legis abolita est. Euangelium mundo predicatum est, hostia pro salute mundi oblata est. Nil restat, nisi ut uerbum fidei corde suscipiatur, per quam beatitudinem perueniatur. Unde apud Mattheum scriptum est: Omnia  parata sunt, uenite ad nuptias . Recte ergo in Deuteronomio scriptum est: Prope est uerbum in ore et in corde tuo . Non carnalia Iudeorum, non superstitiosa Scribarum et Phariseorum requirit Deus, sed fidem: fide corda purificans, puritatem cordis diligit, que nobis sufficit ad salutem.



De eo quod scriptum est: Ne dixeris in corde tuo: Quis ascendet in celum? id est, Christum deducere.

Fidei autem gemina utilitas est, inferni supplicia uitare et celestis regni dona obtinere. Quod ostendit Apostolus, cum in Epistola ad Romanos dicit: Que autem ex fide est iustitia, sic dicit: Ne dixeris in corde tuo: Quis ascendet in celum? id est Christum  deducere; aut: Quis descendet in abyssum? hoc est, Christum a mortuis reuocare . Horum uerborum ratio hec est: Iustitia que ex fide est, hoc suggerit cogitandum, firmiterque tenendum Christum ascendisse in celum, et descendisse in infernum, iustos de suppliciis inferni liberaturum, et eisdem celorum premia largiturum. Hoc autem nulli est negandum, hinc nulli est dubitandum. Propter quod dicit: Ne dixeris in corde tuo: Quis ascendet in celum. Si enim dixeris nullum ascendisse in celum, consequens est ut dicas, nec Christum ascendisse; si autem dixeris Christum non ascendisse, quantum in te est, Christum de celo deducis. Et, sicut quis pro impia uoluntate reus  esset, et damnatione dignus, si uellet Christum de celo deducere, cum non posset; sic, qui negat Christum ascendisse, certa damnatione dignus est; et quasi inuidens glorie Christi, uult eum ibi non esse, ubi negat eum esse. Omnis enim impietas studio sui erroris resistentem odit ueritatem, et glorie inuidet auctoris, qui uere fidei initium ponit, et impietatis fundamenta subuertit. Hinc odium Iudeorum aduersus Christum, quem impia negatione, impiaque uoluntate pariter persequuntur. Hinc est quod de celo deducunt, quem in celum ascendisse non credunt. Deducunt autem per reatum criminis, non per effectum uoluntatis. Similiter qui dixerit: Quis descendit in abyssum, credens neminem descendisse, uel credens pro liberandis iustis  Christum non descendisse: hic quantum in se est Christum ex mortuis reuocat, cum impia uoluntate impiaque negatione eum pro liberandis iustis non descendisse contendat. Hec autem uerba Apostoli de Christi ascensione, eiusque descensione, non solum contra infideles, ut nunc dictum est, sed etiam pro fidelibus, ut post dictum est, pie possunt intelligi. Sicut enim impii impia uoluntate et negatione Christum deducunt, sed de celo; ita iusti pia fidei deuotione et confessione Christum deducunt, sed in celum. Deductionem autem in bonam partem accipi posse, ostendit Psalmista dicens: Tenuisti manum dexteram meam, et in uoluntate tua deduxisti me, et cum gloria suscepisti me . Sed hoc de membris Christi. De ipso autem Christo  scriptum est: Deducet te mirabiliter dextera tua . Si ergo non dixeris in corde tuo: Quis ascendit in celum, hec est pia deductio. Hoc enim non dicere, quod impium est dicere, est Christum pie deducere. Ergo qui iustificati sunt ex fide, Christum in celum ascendentem pio fauore deuotionis prosequuntur, et prosequendo in celum deducunt. Sed qui non credunt in celum ascendentem, odio malignitatis sue persequuntur, et persequendo de celo deducunt. Horum pia deuotio, pia est deductio; illorum impia negatio, impia deductio est. Similiter qui non dicunt, quis descendit in abyssum, et Christum descendisse credunt, pie Christum ex mortuis reuocant, quem a mortuis resurrexisse credunt; impie reuocant, qui resurrectioni contradicunt,  et descendisse negant.



De eo quod scriptum est in Ieremia: Quis ascendit in celum?

Querendum est autem quid sibi uelit, quod in libro Ieremie de sapientia scriptum est: Quis ascendit in celum, et accepit eam, et deduxit eam de nubibus? Quis transfretauit mare, et inuenit eam, et attulit illam super aurum electum?  Quomodo conueniunt: Quis ascendit in celum, et, Ne dixeris in corde tuo: Quis ascendit in celum? Sapientia de qua hec dicuntur, Christus est, Dei uirtus et Dei sapientia, de quo in eodem libro post pauca subiungitur: Hic adinuenit omnem uiam discipline; et dedit illam Iacob puero suo, et Isrel electo  suo. Post hec in terris uisus est, et cum hominibus conuersatus est . Hanc autem sapientiam, ut ait Apostolus, nemo principum huius mundi cognouit; nemo sapientium huius mundi inuestigare potuit. Inter sapientes nempe huius seculi excellere uidebantur; qui, ut uerbis Isaie utamur, sidera contemplabantur, et supputabant menses, ut annuntiarent ex eis uentura . De quibus quidam illorum peta sic ait:

Felices anime, quibus hec contingere primis,
   Inque domos superum scandere cura fuit.
Quis autem istorum ductu ingenii sui ascendit in celum, et accepit ibi sapientiam, et deduxit eam de nubibus? Nemo sane illorum ueram sapientiam illic sibi percepit, uel ad aliorum notitiam perduxit;  sed tota illorum sapientia in obscuris eorum dictis uel scriptis, sicut aqua in nubibus clausa, longe erat a uia discipline, quam dedit Deus Iacob puero suo, et Isrel electo suo. Hanc sapientiam nec illi inuenerunt, qui per terras et maria litteras toto orbe fugientes persecuti sunt. E quibus erat Plato. De quibus dicitur: Quis transfretauit mare, et inuenit eam, et attulit eam super aurum electum? Inuenit, et attulit simile est ei, quod prius dixit, Accepit, et deduxit. Hec ergo sapientia non de schola academicorum, uel stoicorum, alteriusue similis erroris secte manauit; sed illi uiam discipline non inuenerunt, propterea perierunt. Et, quoniam non habuerunt sapientiam, perierunt propter suam insipientiam. Dei ergo sapientia nec subtilitate humane  rationis in alta se erigentis inuestigatur, nec labore longinque nauigationis acquiritur, ut de remotioribus finibus adducatur; sed de celo ueniens erudit nos, et admonet terrena despicere, et amare celestia. Mundum autem despicere, hoc est, mare transire, et enauigatum post se relinquere. Celestia amare, hoc est, spe et desiderio in celum tendere. Nemo autem iustorum uel mundum contemnens, uel celestia concupiscens, merito suo aut consilio hanc sapientiam preuenit, ut acciperet, deduceret, inueniret et afferret eam super aurum electum: Quis enim consiliarius eius fuit , aut quis prior dedit ei, et retribuetur illi? Ipsa uero secundum consilium uoluntatis sue ad nos ueniens, sicut uoluit,  elegit, quibus se daret, qui eam diligerent super aurum electum. Pretiosior est enim cunctis opibus; et omnia que desiderantur, ei non ualent comparari . Non ergo Enoch, non Elias, non Paulus merito suo sapientiam preueniens, in celum ascendit, ut preuentam ibi acciperet et deduceret; non filii Isrel qui sicco uestigio mare transierunt; non Ionas, qui de mari et de uentre ceti liberatus; non Petrus supra mare ambulans; non Paulus de profundo pelagi ereptus, hanc sapientiam preuenit, ut eam inueniret; sed hi omnes, ceterique iusti in his figurati, a sapientia Dei preuenti sunt ut iusti fierent, et mira facerent. Non est ergo contrarium, quod a Paulo commemoratum est: Non dixeris in corde tuo, Quis ascendit  in celum ; et quod in libro Ieremie scriptum est: Quis ascendit in celum? Ibi enim negatio ascensionis Christi in celum interdicitur; hic uero nec Christi ascensio, nec nostra per Christum futura negatur: sed hoc ostenditur, quod uera sapientia, si de malis agitur, studio humane curiositatis non apprehenditur; si de bonis agitur, hoc insinuatur, quod merito sanctitatis hec eadem sapientia non preuenitur; sed ipsa preueniens omnes qui sanctificandi erant, sapientiam reuelauit in antiquis iustis; uiam discipline ostendens in lege et prophetis, ubi latebat, sicut aqua in nubibus; donec effunderetur in tempore suo, radiante gratia et gloria resurrectionis et ascensionis Iesu Christi  Domini nostri; qui factus est sapientia nobis a Deo, et iustitia, et sanctificatio, et redemptio.



Quod Christus auctor fidei diuinitatis sue potentiam miraculis indicauit, et fidei uirtutem figurauit.

Hec autem sapientia Christus est, qui se et Patrem per fidem nobis reuelauit; et ipsius fidei per quam se nobis manifestauit, auctor est et consummator, iuxta quod Apostolus in Epistola ad Hebreos dicit: Per patientiam curramus ad propositum nobis certamen, aspicientes in auctorem fidei et consummatorem Iesum . Auctor autem fidei et consummator recte dicitur, qui ipsam fidem in nobis operatur, inchoans et consummans. Miracula autem, que Christus uisibiliter operatus est, ut fides diuinitatis eius reciperetur, ipsius diuinitatis  potentiam indicabant, et ipsius fidei uirtutem figurabant. Nam illuminans oculos cecorum, et aperiens os mutorum, aures surdorum, dirigens gressus claudorum, egros curans, leprosos mundans, mortuos suscitans, per hec signa uirtutem fidei signabat: que oculos mentis aperit ad intelligendum, aures aperit ad obediendum; os reserat ad confessionem, regit affectus, diluit peccata, purgat crimina, mortificatos carne spiritu uiuificat.



De noua creatura.

Fides autem quasi noua quedam creatio est, immutans de non esse ad esse. Infideles nimirum quia in Deo non sunt, non esse dicuntur. Cum ad fidem conuertuntur, esse incipiunt, quia a Deo esse accipiunt.  Quod ante conuersionem ad fidem nichil sint, ostendit Isaias, qui de gentibus non credentibus dicit: Omnes gentes quasi non sint, sic sunt coram eo; et quasi nichilum et inane reputate sunt ei . Mox ubi fides incipit, noua creatura incipit. Unde Apostolus ad Ephesios, cum premisisset: Gratia saluati estis per fidem ; post pauca subiungit: Ipsius enim factura sumus, creati in Christo Iesu in operibus bonis . Et iterum in Epistola secunda ad Corinthios: Nos ex hoc neminem nouimus secundum carnem. Et si cognouimus secundum carnem Christum, sed nunc iam non nouimus. Si qua ergo in Christo noua creatura, uetera transierunt; ecce facta sunt omnia noua . Innouatis siquidem in fide Christi uetustas transiit, nouitas accessit. Et in  Epistola ad Galatas: In Christo Iesu neque circumcisio aliquid ualet, neque preputium; sed noua creatura . Creatura ergo Dei sumus per naturam, sed noua creatura per gratiam. Quod autem natura sumus, in peius mutatum est per culpam; sed in melius reparamur per fidei gratiam, ut quasi de nouo incipiamus, quia de uetustate innouamur. Hinc Psalmista dicit: Et dixi: Nunc cepi, hec mutatio dextere Excelsi . Dixi, inquit, nunc cepi, quasi Deo confitens, et laude referens, et non esse mee uirtutis intelligens, quod nunc cepi: non enim manus mea excelsa, sed dextera Domini fecit uirtutem; propterea dixi: Hec mutatio dextere Excelsi.



Quod per fidem filii Dei efficimur.


Per fidem autem non solum in nouam creaturam mutamur, sed et filii Dei efficimur. Hinc Ioannes ait: Quotquot autem receperunt eum, dedit eis potestatem filios Dei fieri, his qui credunt in nomine eius. . Potestatem, inquit, dedit eis filios Dei fieri, non potestatem, qua solum possent aliquando filii Dei fieri, sed qua mox cum crederent, filii Dei fierent. Potestas ergo hec, que credentibus datur, non in euentu exspectationis est, sed in presenti potentis gratie effectu. Nam, qui per fidem iustificari incipit, mox in filium Dei adoptatur, statim nomine filii honoratur. Hanc potestatem, que credentibus datur, nondum habent, qui nondum credunt. Hec enim potestas non nature est, sed gratie. Credentibus  autem sic datur potestas filios Dei fieri, ut ex Deo nati sint.



Quod per fidem ex Deo nati sumus.

Quomodo autem ex Deo nati sint, ostendit B. Iacobus dicens: uoluntarie enim genuit nos uerbo ueritatis, ut simus initium aliquod creature eius . Initium aliquod creature dixit, quasi aliquomodo initium creature, nouo scilicet et singulari. Frequens nempe est, et commune, per creationis conditionem initium habere, sed per preparationis gratiam initium sumere, nouum est in homine, et singulare. Nouitas ergo est, et dignitas, esse aliquod initium creature Dei. Ut hoc essemus, uoluntarie genuit nos Deus uerbo ueritatis. uoluntarie quidem, quia gratis, non merito nostro. Genuit autem, non  sicut Filium sibi consubstantialem, quem non fecit, sed genuit. Nos autem quos creauit de non filiis per fidem filios fecit, et sic genuit. Unde etiam illud in Deuteronomio: Deum, qui te fecit, dereliquisti; et oblitus es Domini Creatoris tui . Genuit autem uerbo ueritatis. uerbum siquidem Dei quasi semen in corde, si per assensionem mentis fidei admisceatur, ad diuinam proficit generationem, ut filii Dei simus, secundum illud: Genus enim Dei sumus . Quod si sermo auditus fidei non admisceatur, non proficit ad noue generationis exordium. Unde Apostolus in Epistola ad Hebreos de quibusdam non credentibus dicit: Non profuit illis sermo auditus, et non admistus fidei .



Quod fides est initium substantie eius.


Fides ergo nos efficit aliquod initium creature Dei; ideoque initium, quia ipsa est initium substantie eius. Unde Apostolus in Epistola ad Hebreos: Participes enim Christi facti sumus: si tamen initium substantie eius usque ad finem firmum retineamus . Initium substantie eius fidem dicit, que est initium omnium bonorum, et substantia nostra a Deo; substantia scilicet rerum sperandarum, ut predictum est. Substantia nostra dicitur, et quod sumus, et quod habemus. De eo quod sumus, scriptum est in psalmo: Memorare, que mea substantia . Hoc ad Deum, qui nouit figmentum nostrum. De eo quod habemus scriptum est: Honora Dominum de tua substantia . Substantia  autem nostra tota et in carnalibus bonis, et in spiritualibus donis, de munere Dei prouenit. In spiritualibus uero donis, que salutem operantur in nobis, primum locum obtinet ipsa fides; propterea initium substantie dicitur. Substantia autem nostra sunt et naturalia bona, que in conditione suscepimus, et gratuita, quibus in reparatione renouamur. In Euangelio apud Lucam dixit adolescentior filius ad patrem suum: Pater, da mihi portionem substantie, que me contingit . Que est ergo substantia nostra, nisi natura nostra, quam a Deo accepimus; uel gratia, uel gloria, quam eque ab ipso accipimus, sicut scriptum est: Gratiam et gloriam dabit Dominus?  Gloriam autem substantiam dici posse, ostendit Apostolus, qui in secunda Epistola  ad Corinthios ait: Quemadmodum dixi, parati sitis: ne cum uenerint Macedones mecum, et inuenerint uos imparatos, erubescamus nos  in hac substantia glorie . Hortabatur Apostolus Corinthios ad opera caritatis. Gloriabatur de eorum caritate apud Macedones. Substantiam itaque glorie dicit ipsam terrenam substantiam caritatiue erogatam, uel erogandam, que erat gloria ipsorum in Domino, uel Apostoli pro ipsis apud Macedones. uel ipsam gloriam dicit esse substantiam; quia bona gloriatio, uel Apostoli pro ipsis, uel ipsorum in Deo, spiritualiter uera substantia erat. Iterum in eadem Epistola seipsum commendans, et preferens se illis, qui gloriabantur secundum carnem,  sic ait: Quod loquor, non loquor secundum Deum; sed quasi in insipientia in hac substantia glorie . Gloriam carnis substantiam dicit, prout illis uidebatur, qui hanc magni estimabant. uera autem estimatione gloria in Deo bona substantia est. Fides ergo initium est substantie; quia in reparatione nostra initium nobis est et gratie et glorie. Per hanc enim Deus gratificauit nos sibi in dilecto Filio suo, et glorificauit in illo. Glorificauit sic, ut simus filii Dei; non solum autem, sed et dii, sicut scriptum est:



Quod per fidem filii Dei sumus.

Ego dixi: Dii estis, et filii Excelsi omnes . Nondum apparet, quid erimus, sed nec quid nunc sumus. Cum autem apparuerit Christus uita  nostra, tunc et nos apparebimus cum ipso in gloria ; et tunc apparebit, quante dignitatis sit, et quanti honoris, deos esse, aut filios Dei. Cum pulcherrima uisione diuine substantie perfruemur, cum uidebimus eum, sicuti est, tunc apparebit, quis finis, et quis fructus sit fidei, que est initium substantie Dei cognoscende: qua cognitione nichil est beatius, nichil dulcius. Quomodo fides sit initium substantie eius, uidelicet Dei, hoc est et illius substantie, que natura Dei est, que in se nec initium habet, nec finem, utrumque beatus Petrus in Epistola secunda ostendit, dicens: Omnia nobis diuine uirtutis sue, que ad uitam et pietatem donata sunt per cognitionem eius, qui uocauit nos propria gloria et uirtute: per quem maxima et pretiosa promissa nobis  donauit, ut per hoc efficiamur diuine consortes nature. Fugientes eius, que in mundo est, concupiscentie corruptionem . Ex his uerbis intelligite, per cognitionem eius qui nos uocauit, hoc est per fidem Christi, omnia diuine uirtutis carismata, que nobis ad uitam in futuro obtinendam, et ad pietatem in presenti conseruandam, sunt necessaria, iam nobis donata; et promissa Dei in nobis iam esse completa, ut per hec efficiamur diuine consortes nature; consortes quidem, non in unitate substantie; sed participatione gratie. Quod autem personam immutat dicens: nobis promissa donauit, scilicet Iudeis, ut uos gentes, per hec efficiamini diuine consortes nature, per hoc indicatur, promissionem in Iudeis completam, sed fructum communem esse et  gentibus.



Quod fides est fundamentum et signaculum.

Fides autem, que initium est substantie, usque ad finem firmiter tenenda est, ut sit et ipsa firmum fundamentum, quod nullo modo possit subuerti. Hinc Apostolus in Epistola secunda ad Timotheum ait: Subuerterunt quidam fidem. Sed firmum fundamentum Dei stat, habens signaculum hoc . Fidem autem fundamentum dicit, quod fundauit Deus, et non homo, ideoque Dei dicitur. Hoc est fundamentum, quod nemo mutare potest. Hec est petra, super quam fundata est Ecclesia. Hoc est fundamentum apostolorum et prophetarum, in quo omnis edificatio constructa crescit in templum sanctum in Domino . Hoc fundamentum firmum stat,  cum aduersus omnes tentationum impulsus perseuerandi constantia inconcussa permanet, et citra finem non habet. Habens, inquit, signaculum hoc. Constantia fidei ipsa est signaculum, quo nos signauit Deus, et discreuit electos a reprobis. Propterea qui ad tempus credunt, et in tempore tentationis recedunt, hoc signaculo signati non sunt, sed magis illi, quibus dicitur: uos autem estis, qui permansistis mecum in tentationibus meis  Nullum enim certius signum salutis in nobis apparet, quam illud, de quo scriptum est: Qui perseuerauerit usque in finem, hic saluus erit .



Quod per fidem habitaculum uel templum Dei sumus.

Super hoc fundamentum edificamur in templum et habitaculum Dei in Spiritu sancto. Ubi est habitatio  Dei per fidem? Audi Apostolum in Epistola ad Ephesios, sic dicentem: Ut det uobis secundum diuitias glorie sue uirtute corroborari per spiritum eius in interiori homine; habitare Christum per fidem in cordibus uestris . Si ergo uirtus in nobis corroboratur per Spiritum Dei in interiori homine; si per fidem habitat Christus in nobis, tunc nos habitaculum sumus et templum Dei uiui; et fundamentum firmum stat, Christo inhabitante, et Spiritu sancto uirtutem corroborante, et Deo nos signante, sicut ait Apostolus in Epistola secunda ad Corinthios: Qui unxit nos Deus, et qui signauit nos, et dedit pignus spiritus in cordibus nostris . Quomodo fides initium sit et fundamentum, manifestius  ostendit Petrus in Epistola secunda: uos autem curam omnem subinferentes, ministrate in fide uestra uirtutem, in uirtute autem scientiam, in scientia autem abstinentiam, in abstinentia autem patientiam, in patientia autem pietatem, in pietate autem amorem fraternitatis, in amore autem fraternitatis caritatem. Hec enim si uobiscum adsint et superent, non uacuos, nec sine fructu uos constituent in Domini nostri Iesu Christi cognitione. Cui enim non presto sunt hec, cecus est, et manu tentans, obliuionem accipiens purgationis ueterum suorum delictorum . uerba ista diligenti meditatione pensata manifeste declarant, quod de fide, quasi initio et fundamento tota spiritualis edificii fabrica consurgit. Et huc occurrit Ezechiel propheta, loquens de edificio in monte  constituto, et dicens: Et in octo gradibus ascensus eius . Quam parabolam Petrus edisserens, octo uirtutum gradus hoc loco distinguit: Fidem, uirtutem, scientiam, abstinentiam, patientiam, pietatem, fraternitatis amorem, caritatem. Ministrate, inquit, in fide uestra uirtutem . Non generaliter hoc omnem intelligere debemus uirtutem. Nam scientia et abstinentia, et cetere que sequuntur uirtutes sunt; sed specialiter ea uirtus hic intelligenda est, que primos conatus nostros adiuuat contra priora delicta, ne rursum contra nos preualeant, ne iterum uincamur, ubi uicti sumus. uirtus ergo hic specialiter dicitur, non que sola uirtus est, sed que prima est. Primum autem est in noua conuersatione fugere eam, que in mundo  est, concupiscentie corruptionem. De qua fugienda idem Apostolus in proximo premiserat. De hac uirtute scriptum est in psalmo: Et precinxisti me uirtute ad bellum; et supplantasti insurgentes in me subtus me . Scientia hoc loco intelligenda est, non ea que bonum intelligit et negligit; sed ea que potiora probat, et salubria eligit. Hec scientia apud Deum laudem habet et meritum, et post uirtutem recte ordinatur; quia reprobare malum et eligere bonum, uirtus est et scientia. In abolitione quippe ueteris uite opus est uirtute: in inchoatione noue conuersationis pernecessaria est scientia, qua discamus post lapsum cautius ambulare. Huic adiungitur abstinentia, ea uidelicet, qua etiam a quibusdam licitis temperamus. Nam illa abstinentia, qua  ab illicitis abstinetur, ad uirtutem pertinet, de qua premissum est. His adiungitur patientia, qua mala uite presentis equanimiter portantur. Has quatuor uirtutes nobis debemus ad custodiam nostri, ut mala uitantes, et bona facientes, et hoc mundo temperanter utentes, et in aduersis patientes, immaculati custodiamur ab hoc seculo. Duas uirtutes que sequuntur, pietatem uidelicet et amorem fraternitatis, proximis debemus; pietatem quidem iis qui nostro adiutorio indigent, amorem autem fraternitatis et iis qui non indigent. Affectus enim amoris ad omnes dilatatur; pietatis uero affectus siue effectus indigentibus impenditur. Fidem autem et caritatem Deo debemus, in quem credere, et solum ante omnia,  et super omnia diligere, arctissime tenemur. Fides in imo est, caritas in summo. Hec est scala, quam uidit Iacob, cuius summitas celum contingit . Per hanc ascendit, qui ascensiones in corde suo disposuit; qui per uirtutum incrementa proficit, et in uirum perfectum crescit. Sic uita fidelium super fidei fundamento ordinatur; sic templum Dei edificatur, si fundamentum immobiliter sua firmitate stabiliatur.



De probatione fidei.

Ut stabiliatur, oportet fidem probari. De qua probatione Petrus in epistola prima sic ait: Modicum nunc si oportet contristari in uariis tentationibus: ut probatio uestre fidei multo pretiosior auro  inueniatur in laudem, et gloriam, et  honorem, in reuelatione Iesu Christi . Probatur autem fides tentatione, ut innotescat qualis et quanta sit; uel aliis ad exemplum, et fidei testimonium, uel ipsi qui tentatur, ad sui laboris solatium, et spei firmamentum, et perseuerandi studium. Ante tentationem enim nec ipsi homini nota est fides sua. Hinc scriptum est in libro Sapientie: Qui non est tentatus, quid scit?  Et post pauca: Qui non est expertus, pauca cognoscit . Deus autem, qui non permittit nos tentari supra id quod possumus, facit cum tentatione prouentum, ut possimus sustinere . Prouentus autem est multiplex utilitas ex tentatione proueniens. Nam, cum testimonium fidei in tribulatione per constantie  uirtutem redditur, proximus edificatur; in nobis autem meritum fidei augetur, fiducia proficiendi ualidius confortatur, caritas ardentius inflammatur, nomen Dei magnificentius honoratur, et misericordia eius gloriosius mirificatur, mirabiliusque glorificatur. Deus autem fidem probat, non ut ipse scire incipiat, qui omnia nouit, antequam fiant, sed ut uirtutem suam in nobis, ad gratie et glorie sue magnificentiam, notam faciat. Et tamen tunc scire dicitur, cum scire nos facit, quod nobis de nobis reuelare dignatur. Unde est illud: Proba me, Deus, et scito cor meum . Ac si diceret: Probando cor meum notum mihi facito. Probatio autem uel tentationis est, dum adhuc tentatur, qui nondum probatus est; uel commendationis, cum  digne laudandus est, qui in tentatione fidelis inuentus est. De illa dictum est: Proba me, Domine, et tenta me . De ista uero scriptum est: Nonne qui se commendat, ille probatus est, sed quem Deus commendat . Altera inquirentis est, altera inuenientis. Aliter enim probat Deus, cum patientiam in nobis querit; aliter, cum patientiam in nobis inuenit. Aliter, cum nos interrogat et emendat; aliter, cum interrogatos et emendatos commendat. Aliter, cum dicitur: Quis putas est fidelis seruus et prudens ; aliter, cum dicitur: Euge, serue bone et fidelis . Aliter, cum dicitur: Petre, amas me ; aliter, cum respondetur: Tu scis, Domine, quia amo te . Aliter, cum probatio operatur patientiam; aliter,  cum patientia operatur probationem. Utrumque enim scriptum est. Iacobus enim sic ait: Probatio fidei uestre patientiam operatur. Patientia autem opus perfectum habet . Paulus uero in Epistola ad Romanos sic dicit: Tribulatio patientiam operatur; patientia autem probationem . Quod Iacobus dicit, Probatio fidei uestre patientiam operatur, hoc est quod Paulus dicit, Tribulatio patientiam operatur. Tribulatio quippe probatio fidei est. uasa enim figuli probat fornax, et uiros iustos ignis tribulationis. Quod uero Iacobus dicit: patientia opus perfectum habet, proficit ad hoc intelligendum, quod Paulus dicit, patientia operatur probationem. Cum enim patientia laudem habeat perfecti operis, consummatique laboris, per patientiam probatus ostenditur,  qui in tribulatione fidelis inuenitur.



Quod fides et fideles sibi inuicem testimonium dent.

Qui autem fideles inueniuntur, hi testimonio fidei probati dicuntur. Unde Paulus in Epistola ad Hebreos de tentationibus antiquorum iustorum premittens, subinfert, dicens: Et hi omnes testimonio fidei probati sunt . Et in eadem de fide loquens, dicit: In hac testimonium consecuti sunt senes . Fides quippe in tentatione probata, testimonium dat perseuerantibus, quod iusti sunt, et mercede digni. Et nichilominus testimonium dant ipsi fidei, quod uera sit, uereque tenenda, et in tempore tribulationis nullatenus deserenda.



Quod fides et oratio se uicissim adiuuant.

 Fides autem in tribulatione crescit, et patiendo et orando pondus tribulationis uincit. Adiuuatur enim fides oratione, ut non deficiat, et ut uim tentationis superare preualeat, maxime autem eius oratione, qui ad Petrum dixit: Ego rogabo pro te, ut non deficiat fides tua . Oratio autem semper fit in fide, tum pro ipsa fide, tum pro quacunque liberatione, uel consolatione, que contra prementem tribulationem uel necessitatem impetratur ex fide.



De iis que scripta sunt in Euangelio de monte transferendo, et ficulnea.

Si enim uirtus fidei sic proficit ex tribulatione, sicut uirtus sinapis crescit et acuitur attritione, nulla est difficultas iustis desideriis obsistens; nulla est moles aduersitatis, instar montis nos opprimens,  que orationis instantia et perseuerantia transferri non possit, uel ut transeat, uel ne noceat. Hoc est, quod Dominus dicit apud Mattheum. Si habueritis fidem sicut granum sinapis, dicetis monti huic: Transi hinc, et transibit; et nichil impossibile erit uobis . Et iterum, mirantibus quod ficulnea continuo aruit, apud eumdem euangelistam dicit: Si habueritis fidem, et non hesitaueritis, non solum de ficulnea facietis, sed et si monti huic dixeritis: Transi, et iacta te in mare, fiet . Quamuis ad istos uisibiles et corporales montes transferendos, qui collocati sunt, ut graui mole consistant, uirtus fidei sufficere possit, si ita fieri oporteret, uel expediret: cuius rei exemplum in Dialogis beati Gregorii de Gregorio Neocesaree Ponti antistite refertur, tamen  a spiritualibus, quibus spiritualia comparantur, hec Domini uerba magis spiritualiter accipienda sunt de montibus spiritualibus, qui maiori uirtute fidei potentius et mirabilius transferuntur, quam si uisibilium montium immense moles de suis sedibus transponerentur. Montes. ergo sunt alta uitiorum et e diuerso excelsa uirtutum. Montes quoque sunt alta et grauia tribulationum et tentationum. Montes etiam boni, qui sublimitate uirtutum preeminent, quales sunt apostoli, ceterique merito sanctitatis precelsi. Montes quoque sunt homines, uel mali angeli, qui tumore elationis superextolluntur. Circa huiusmodi montes adimpletur quod Dominus hoc loco dicit; et illud, quod scriptum est in psalmo: Transferentur montes in cor maris . Cum ergo diabolus  cum uitio, per quod quempiam peccatorem possidebat, fide predicata et recepta cor credentis et penitentis deserit, et alium in mundo, quem mare significat, inuadit, tunc uirtute fidei mons de loco suo translatus in mare se iactat. Cum is qui uiriditatem boni operis habere uidebatur, predicata ueritate et non recepta infructuosus inuenitur, uel manifeste deterior efficitur; tunc ficulnea sine fructu in ariditatem uertitur. Talis erat Synagoga infidelis, que fructum non habuit, et maledictione digna aruit. Utrobique autem uirtus fidei agnoscitur, et cum ficulneam non recepta damnat, et cum recepta montem in mare iactat. Pulchre autem in iis Domini uerbis post ficulneam damnatam uirtus fidei tanta monstratur, que possit montem transferre,  quia per fidem apostolorum mundo predicandam Iudea erat excecanda, et mons de loco suo transferendus, hoc est diabolus de gentilitate eiiciendus, ita quidem, ut se iactaret in mare, hoc est in profundum Synagoge, que dudum terra erat, nunc autem mare, sicut gentilitas nunc est terra, que fuit mare. Quod autem Iob de Domino loquens, dicit: Transtulit montes, et nescierunt ii, quos subuertit in furore suo , de apostolis intelligitur, qui montes sunt, sicut scriptum est de eis: Iustitia tua sicut montes Dei . Hos montes transtulit Dominus a Iudeis ad gentes: quod nescierunt Iudei, qui in hoc submersi sunt, putantes sibi gaudium, quod lumen perdiderunt. De his montibus ad  gentilitatem sic translatis recte intelligi potest, quod paulo ante premissum, et ad alium intellectum est assumptum: Transferentur montes in cor maris . Montes ergo transferuntur, cum iustorum desideriorum impedimenta, tentationum et tribulationum pondera adiutorio gratie Dei tolluntur. Montes transferuntur, cum sancti predicatores de aliis qui excecandi sunt, ad alios, qui per gratiam illuminandi sunt, mittuntur; montes transferuntur, cum demones ab obsessis corporibus expelluntur; montes transferuntur, cum tumentia corda malorum de suis sedibus, hoc est prauis moribus transponuntur. Hinc et montes fluere dicuntur, cum corda peccatorum per penitentiam liquefacta, sicut cera, soluuntur. Hinc scriptum est: Montes sicut cera fluxerunt  a facie Domini; a facie Domini omnis terra . Hec autem operatur fides in conuersione peccatorum. Econtrario in auersione bonorum accidere solet. Nam, fide in tentatione deficiente, qui meritis precelsi uel sunt, uel esse putantur, in prona dilabuntur, et de loco suo transferuntur. Hinc et Iob dicit: Mons cadens defluit, et saxum de loco suo transfertur , cum repentina tentatione propositum sanctitatis deseritur. Hoc autem quod de monte transferendo per uirtutem fidei Dominus dicit, ex aliqua parte simile est illi loco Isaie, ubi scriptum est: Nonne adhuc in modico, et conuertetur Libanus in Carmel, et Carmel in saltum reputabitur?  Quid enim significat hec conuersio montis in montem, et reputatio montis in saltum, nisi fidei et impietatis in circumcisione  et preputio alternam uicissitudinem? Quod enim dudum per infidelitatem preputium fuit, hoc nunc circumcisio est. Quod dudum circumcisio fuit per fidei pietatem, hoc nunc preputium est per fidei commutationem. Secundum Hieronymum super Isaiam Libanus mons Phenicis est. Carmelus qui Hebraice dicitur Chermel, in confinio Palestine atque Phenicis Ptolemaidi imminet. Alius quoque in Scripturis sanctis mons Carmelus appellatur, in quo fuit Nabal Carmelus. Rursus super Isaiam idem dicit: Idioma Scripturarum est, quod semper Carmelum montem optimum atque nemorosum, qui Ptolemaidi imminet, et in quo orauit Elias, fertilitati et abundantie comparet. Hec ergo conuersio Libani  in Chermel, et reputatio Chermel in saltum, in preputio et circumcisione secundum fidei commutationem, ut dictum est, accipienda est. Ubi enim abundauit delictum, superabundauit et gratia . Ubi tunc fertilitas, ibi nunc sterilitas inuenitur.



Quod uirtus fidei aliquando per malos ministratur.

Tanta est uirtus fidei, ut montes transferre, et demonibus imperare, etiam per malos preualeat. Quod ostenditur ex uerbis Apostoli, et ex uerbis Euangelii. Nam Apostolus ad Corinthios caritatem commendans, sic ait: Si habuero omnem fidem, ita ut montes transferam, caritatem autem non habeam, nichil sum . An non hinc uides, quomodo fides sine caritate montes transferre preualeat? In Euangelio uero Matthei ex persona quorumdam,  qui utique mali intelligendi sunt dicitur: Nonne in nomine tuo prophetauimus, et demonia eiecimus, uirtutes multas fecimus?  Ex Euangelio Luce ostenditur, quidam, qui Christum non sequebatur, in nomine eius demonium eiecisse, dicente Ioanne ad Iesum: Domine, uidimus quemdam in nomine tuo eiicientem demonia, et prohibuimus eum, quia non sequitur nos . Et dixit ad illos iehsu: Nolite prohibere. Qui enim non est aduersum nos, pro nobis est . Ecce quid possit fides, etiam per malos, qui inuocato nomine Christi, demonia eiiciunt: quem non inuocarent, nisi crederent, sicut scriptum est: Quomodo inuocabunt, in quem non crediderunt?  Si autem isti, qui in nomine Christi demonia eiiciebant, non credebant, nec ex  fide nomen Christi inuocabant, sed tantum Christum nominabant, ut uirtutem nominis probarent, tunc uirtus secuta huic nomini attribuenda est: quod potuit, licet non ex fide inuocatum, sed tantummodo ad probationem nominatum, demonibus imperare; nec eorum fidei hoc ascribi potest, si non crediderunt, qui hoc fecerunt.



Potentia fidei ex incredulitatis potentia monstratur.

Potentia quoque fidei, que fit contra demonum malitiam, ex contraria incredulitatis impotentia ostenditur; ubi apud Mattheum pater lunaticum filium offerens, dixit ad Iesum: Obtuli eum discipulis tuis, et non potuerunt curare eum . Quo curato demonioque eiecto, cum quererent discipuli: Quare nos non potuimus eum eiicere, dixit eis iehsu:  Propter incredulitatem uestram . Qui propter incredulitatem non potuerunt, ostenduntur quod potuissent, si credidissent. Unde Dominus consequenter subiungit: Si habueritis fidem sicut granum sinapis, dicetis monti huic: transi hinc, et transibit; et nullum impossibile erit uerbum .



An potestas signorum semper fidei adiuncta sit.

Dominus in plerisque locis sic fidem commendat, quasi ei semper potestas signorum faciendorum inseparabiliter adiuncta sit. Nam in quodam loco dicit: Si potes credere, omnia possibilia sunt credenti . In alio loco apud Marcum dicit: Signa autem eos qui crediderint, hec sequentur , etc. Rursus apud Ioannem dicit: Qui credit in me,  opera, que ego facio et ipse faciet, et maiora horum faciet . Hec et his similia, de uirtute fidei sic a Domino dicta uidentur, quasi omnia possit qui credit, et quasi non credat qui non omnia possit. Sed manifestum est et fide dignum quod fides multis data est, quibus potestas miraculorum data non est. Nam multi prophetarum signa non fecerunt, inter quos fuit Ioannes Baptista, non solum propheta sed plusquam propheta. De quo in Euangelio Ioannis scriptum est: Multi uenerunt ad Iesum, et dicebant, quia Ioannes nullum quidem fecit signum . Quod quasi admirando dixisse uidentur, quasi magna admiratione fuisset dignum, uirum tante sanctitatis signum fecisse nullum. Hostes uero fidei futuri potestatem signorum habituri monstrantur,  ex eo quod Dominus in Euangelio Matthei dicit: Surgent pseudochristi et pseudoprophete, et dabunt signa et prodigia, ita ut in errorem inducantur, si fieri potest, etiam electi . Apostolus uero in Epistola ad Thessalonicenses de filio perditionis loquens, ait: Destruet eum Dominus illustratione aduentus sui, eum, cuius est aduentus secundum operationem Satane, in omni uirtute, et signis, et prodigiis mendacibus, et in omni seductione iniquitatis . In prodigiis mendacibus dictum est, quia ad seducendum fient, ut credatur mendacio; uel quia non uera signa erunt, sed apparentia. Forte enim signa quedam falsa facturus est, ut quocunque modo seducat. Hoc ex eo uidetur, quod Apostolus adiungit, dicens: In omni seductione iniquitatis.



Quod fides et oratio similem habent commendationem.


Si ergo fides sine potestate signorum, et potestas signorum sine fide collata est, et conferenda, quid sibi uult hec commendatio fidei tam magna, tam ualida? Sed attendendum quod oratio in plerisque locis similem habet commendationem. Dicit Dominus discipulis suis: Amen amen dico uobis: Si quid petieritis Patrem in nomine meo, dabit uobis . Et in Euangelio secundum Marcum: Quecunque orantes petitis, credite quia accipietis, et euenient uobis . In Euangelio uero Matthei: Si duo ex uobis consenserint super terram de omni re, quam petierint, fiet illis a Patre meo, qui in celis est . Ex his attende quod diuina penetrabilia sunt oranti, sicut omnia dicuntur possibilia  credenti. Fides enim et oratio similem uirtutem habere noscuntur, et altera ab altera uicissim adiuuatur. Unde Dominus apud Marcum uirtutem fidei discipulis ostendens, uirtutem orationis statim adiungit, eique similitudine quadam coniunctam ostendit, dicens: Habete fidem Dei. Amen dico uobis, quia qui dixerit monti huic, tollere, et mittere in mare, et non hesitauerit in corde suo, sed crediderit, quia quodcunque dixerit, fiat, fiet ei. Propterea, dico uobis, quia quecunque orantes petitis, credite, quia accipietis, et euenient uobis . Pensate ex his uerbis, quam potens sit fides ad omnia, que sine hesitatione dicuntur, ut fiant; quam potens sit oratio eque ad omnia, que in fide petuntur, ut  eueniant.



An nostre possibilitatis sit, circa impossibilia non hesitare.

Sed dicet aliquis: Quis potest dicere sine hesitatione huic monti, tollere, et mittere in mare? Nonne eque impossibile uidetur, super hoc non hesitare, sicut et hoc facere? Si autem utrumque, et hoc facere, et super hoc non hesitare, non nostre possibilitatis, sed diuine uirtutis est, poterit uideri Deo indigna talis promissio, qua promittit montem sola dictione transferendum, si non fuerit in dicendo hesitatum: cum ipsa hesitatio, quantum in nostra potestate est, ita sit immobilis de corde nostro, sicut et hic mons de loco suo. Quid ergo dicemus ad hoc? An ostendere uoluit Dominus, uirtute  fidei et orationis posse fieri impossibilia, si non obsistat hesitatio nostra? An et ipsa hesitatio, etiam de re impossibili, post promissionem Dei, non sine culpa nostra est, si et hec duritia cordis nostri est? An impotentes sumus ad facienda impossibilia; quia fide tardi sumus ad ea credenda? An postquam a Domino dictum est: Omnia sunt possibilia credenti, et nichil impossibile est ei , tanta debet esse certitudo huius sermonis, ut quedam imperfectio fidei dicenda sit, omnis super huius sermonis ueritate hesitatio? Si hesitatio circa impossibilia imperfectio fidei est, quanto magis circa possibilia? Si hesitatio fidei circa impossibilia imperfectio fidei est, quis sanctorum est, in hac infirmitate carnis constitutus, qui dicere non possit:  Credo, Domine, adiuua incredulitatem meam?  Quis est, qui interdum non hesitet? Quis, qui sibi fidem augeri non indigeat? Nam et apostoli fidem sibi augeri postulabant. Sic enim scriptum est in Euangelio Luce: Dixerunt apostoli Domino: Adauge nobis fidem. Dixit autem Dominus. Si habueritis fidem sicut granum sinapis, dicetis huic arbori moro: Eradicare, et transplantare in mare, et obediet uobis . His uerbis sanctum desiderium apostolorum uidetur approbare Dominus, et commendare. Nam cum paulo ante dixisset Dominus: Impossibile est, ut non ueniant scandala , desiderantes apostoli fidem sibi augeri, ut fide fortes scandalis non cederent, audierunt a Domino, quod de grano sinapis et arbore moro hic premissum est, ac  si eis diceretur: Recte desideratis fidem augeri; quia si augeatur inter scandala, ut sit sicut granum, quod attritione plus potest, uirtute eius poterit hec arbor eradicari, et transplantari in mare. Unde certum esse debet, aduersus eam scandala preualere non posse. Mystice autem arbor hec, cuius fructus sanguine rubet, Christum designare potest, sanguine passionis rubricandum: qui, feruente persecutione, contra fidem apostolorum instar sinapis attritione augendam, de Synagoga ad gentilitatem transferendus erat, sicut arbor de terra eradicata, et mirabiliter in mare transplantata. Ut hec transplantatio fieret, necesse erat, fidem apostolorum augeri contra scandala, que, sicut Dominus  predixerat, impossibile erat non euenire. Sic autem Christus per hanc arborem mori seipsum designat, sicut per hanc petram seipsum designauit, cum diceret: Tu es Petrus, et super hanc Petram edificabo Ecclesiam meam . Per hoc templum, cum diceret: Soluite templum hoc . Exemplo igitur apostolorum edocti, qui contra uentura scandala postulabant sibi fidem augeri, necesse semper habemus et nos, dum per fidem ambulamus, orare et dicere: Domine, auge nobis fidem , ne hesitatione tentati deficiamus: qua tentatione pulsatus est Moyses ad aquas contradictionis; pulsati sunt et apostoli, qui de lunatico propter incredulitatem suam demonium eiicere nequiuerunt, cum data esset eis a Domino potestas  infirmos curandi, et demonia eiiciendi. Hac tentatione pulsamur et nos, quamuis non circa signa facienda, ut illi. Pulsamur tamen hesitatione tentati inter multas urgentes necessitates, que nos impellunt; inter multas difficultates, que a bono nos retrahunt; inter multa boni propositi sanctiue desiderii impedimenta, inter multa uite et salutis nostre discrimina. Quamuis enim Dominus adiutorium suum nobis repromittat, quamuis nec capillum de capite nostro periturum dicat, et ad hoc dicat, ut securos nos faciat; quis tamen usquequaque fide firmus, et ubique securus est? Quis semper sibi consistit? Quis aliquando non titubat? Quis nunquam hesitat? Proinde qui uix modicam fidem habemus, fidem nobis augeri indigemus, semperque  tenemur confessionem fidei Deo offerre, et pro adiuuanda incredulitate indesinenter supplicare, dicentes: Credo, Domine, adiuua incredulitatem meam . Sic autem dictum est, Adiuua incredulitatem meam, sicut ab Apostolo dictum est: Spiritus adiuuat infirmitatem nostram ; et sicut a Propheta dictum est: Deus meus, illumina tenebras meas . Tenebras illuminat, cum dat intelligere quod minus intelligimus. Infirmitatem adiuuat, cum dat posse, quod minus possumus. Incredulitatem adiuuat, cum facit credere, quod minus credimus.



Quod potestas signorum sanctitatem non facit, sed ostendit.

 Fides itaque a Deo semper postulanda est, non potestas signorum. Fides enim nos iustificat: at potestas signorum sanctitatem quidem aliquando ostendit, sed sine fide nunquam facit: Qui credunt, et signa non faciunt, non ex hoc pusillanimes fiant, cum scriptum legant: Ioannes nullum signum fecit . Qui signa faciunt, non inde superbiant, cum Dominus dicat: Surgent pseudochristi, et pseudoprophete et dabunt signa magna . Non glorientur, qui signa faciunt, ne forte elati, in iudicium incidant diaboli. Attendant, quod in Euangelio Luce scriptum est: Reuersi sunt septuaginta duo cum gaudio, dicentes: Domine, etiam demonia subiiciuntur nobis in nomine tuo. Et ait illis. uidebam Satanam quasi fulgur de celo cadentem . Et infra: In hoc nolite gloriari, quia spiritus subiiciuntur uobis .



De uana securitate.

Is autem qui tentat, qui et per superbiam lapsus est, quos decipere non ualet hesitatione pusillanimitatis, seducere molitur presumptione securitatis. Propterea multi non fidei pietate, sed temeritatis securitate, audaces ad ardua, impossibilia tentant, cum scriptum sit: Non tentabis Dominum Deum tuum . Hinc est quod pericula que uitare possunt, uitare nolunt, dum dignos, quibus mala non noceant, se arroganter credunt. Et quia magna uolunt, de uoluntate uirtutem metientes, et infirmitatem suam non agnoscentes, se posse credunt,  quod se uelle cognoscunt. Hinc et Petrus infirmitatem suam non intelligens, et uoluntatem suam attendens, presumpsit et dixit: Etsi oportuerit me mori tecum, non te negabo . Postea timuit et negauit; utrobique tentatus, hic hesitatione pusillanimitatis, illic presumptione nimie securitatis. Utramque tentationem fidei et nos ipsi intra nos experimur, nunc uane timidi, nunc uane securi; nunc pusillanimitate deficientes, nunc securitate presumentes. Mira Dei dispensatio hec, qua permittit electos suos ad horam cadere, ut fortiores resurgant, ut cautiores fiant, ut de se minus confidant, ut infirmitatem suam perfectius agnoscant, ut Deo firmius hereant, ut gratiam eius, sine quo nichil possunt, commendatiorem habeant.



Quomodo omnia possibilia sunt credenti.


Quoniam autem multi non credentes, hesitatione uel presumptione tentati, aliisque modis impediti, nec signa possunt facere, nec omnia que desiderant, ualent obtinere: recte queritur quomodo sit intelligendum, quod Dominus dicit: Si potes credere, omnia possibilia sunt credenti . Sed iehsu, qui dixit: Si quid petieritis Patrem in nomine meo, dabit uobis , hanc questionem absoluit, ostendens a Patre nobis danda, que in nomine eius, quod est iehsu, a nobis fuerint postulata. Hec sunt autem, que nobis sunt salubria, que nostris profectibus sunt utilia, que nostre saluti sunt accommoda. Hec sunt, que nobis expedit dari, que sola debent a nobis postulari. Omnia ergo possibilia sunt  credenti, quando uirtus fidei et orationis potens est ad omnia, que iuste desiderantur et salubriter postulantur. Et qui credit, ad hec omnia potens est, in eo qui omnia potest. Unde Apostulus in Epistola ad Philippenses, ait: Omnia possum, in eo qui me confortat . Omnia ergo possibilia sunt credenti; quia in Deo omnia possunt credentes. Non solum autem, sed et Deus omnia potest circa credentes. Circa infideles autem non sic. Nam beneficia Dei nonnunquam peccato infidelitatis impediuntur a Deo, ut quodammodo dicatur Deus non posse, quod obstante infidelitate prohibetur facere. Unde in Euangelio Marci scriptum est: Abiit iehsu in patriam suam; et non potuit ibi uirtutes multas facere, nisi  paucos infirmos, impositis manibus, curauit: et mirabatur propter incredulitatem eorum . Non potuit, inquit, quia peccata eorum gratiam Dei ab eis prohibuerunt, iuxta quod Ieremias dicit: Peccata nostra prohibuerunt bonum a nobis . Mirabatur, dixit, quia nobis mirandum ostendit, tantam eorum incredulitatem fuisse, propter quam non potuit ibi signa facere.



De eo quod scriptum est: Signa eos qui crediderint, hec sequentur.

Hoc autem quod scriptum est: Signa eos qui crediderint, hec sequentur , si litteraliter intelligatur, non generaliter ad omnes credentes pertinet, sed specialiter ad quosdam: maxime autem ad illos, quibus datum est in initio nascentis  Ecclesie uirtutes facere, ut per signa fidem reciperent, qui sine signis ad fidem non uenirent. Sic enim oportuit, ut noua facerent, qui noua predicarent, Domino cooperante et sermonem confirmante sequentibus signis. Fide autem longe lateque recepta, et nouitate signorum confirmata, signa tanquam minus necessaria, cessare ceperunt; et multitudo testium, et testimonia populorum successerunt, que pro signis et pre signis ad assertionem fidei sufficere potuerunt. Hinc Apostolus in Epistola prima ad Corinthios: Lingue in signum sunt, non fidelibus sed infidelibus; prophetie autem non infidelibus sed fidelibus . Illud quoque spiritualiter intelligendum est: Qui credit in me, opera que ego facio, et ipse faciet; et maiora horum faciet .  Quod dictum est, Maiora horum faciet, duobus modis intelligi potest, uel sic: Que maxima feci faciet; uel maiora quam fecerim, faciet. Si de maioribus agitur, maius uidetur, quod umbra Petri sanauit, minus quod fimbria uestimentorum Christi. Cum autem fides pluribus communis sit, quam corporalium potestas signorum, per fidem tamen mira intus operantur, qui foris uisibiliter signa facere non possunt. Hinc scriptum est: Beatus uir, qui inuentus est sine macula, et qui post aurum non abiit, nec sperauit in pecunie thesauris. Quis est hic, et laudabimus eum? Fecit enim mirabilia in uita sua . In uita sua nimirum mirabilia faciunt, qui in Christo mirabiliter uiuunt. Plus est enim quam signa facere, inter uite huius corruptiones sine macula  uiuere. Plus est, aurum non concupiscere, et cupiditatem seculi in se exstinguere, quam hydropicum sanare. Plus est, lepram mentis, et animi uitia declinare, quam languores corporum curare. Plus est, peccandi consuetudine inueteratum per penitentiam resurgere, quam quatriduanum a mortuis suscitare. Hec spiritualia signa per fidem operantur omnes iusti: que corporalibus signis comparata, maiora inueniuntur, et maiori admiratione digna habentur. Hec autem et illa operatur Deus, mirabilis in sanctis suis, qui semper hoc uel illo modo mira facit, innouans signa et immutans mirabilia.



Que miranda sint circa fidem.

Ipsa autem fides non humane possibilitatis, sed  diuine uirtutis et uoluntatis opus, inter mirabilia opera Dei magnam facit admirationem. Quis enim incomprehensibilia fidei mysteria fide intuens, et diligenter perpendens, non miretur ea posse credi, cum omnem sensum superent, omnemque humane sapientie rationem transcendant? Quis hec tam mira, tam profunda, tam inscrutabilia credere potest, nisi ei datum fuerit desuper ut credere possit? Quis non miretur circa ipsam fidem, quod aliis datur aliis non datur; et quibus datur, aliis per signa datur, aliis sine signis datur? Similiter autem quibus non datur, aliis inter signa non datur, aliis sine signis non datur. Alii signa uiderunt et crediderunt; alii uiderunt, et non crediderunt; alii non uiderunt, et crediderunt; alii non uiderunt, nec crediderunt.  Cumque omnia signa fiant aut per fidem, aut propter fidem, ipsis signis, que circa nos aut in nobis fiunt, mirabilior est ipsa fides. Est autem et hoc mirabile quod signa quibusdam exhibita sunt qui uiderunt, et credere noluerunt; aliis autem exhibita non sunt qui, si uidissent, credere potuerunt. Hinc in Euangelio Matthei scriptum est: Tunc cepit exprobrare ciuitatibus, in quibus facte sunt plurime uirtutes eius, quia non egissent penitentiam, dicens: ue tibi Corozain, ue tibi Bethsaida: quia, si in Tyro et Sidone facte essent uirtutes, que facte sunt in uobis, olim in cilicio et cinere penitentiam egissent. uerumtamen dico cobis: Tyro et Sidoni remissius erit in die iudicii, quam uobis. Et tu Capharnaum, nunquid usque in celum exaltaberis? usque in infernum  discendes. Quia si in Sodomis facte fuissent uirtutes, que facte sunt in te, forte mansissent usque in hanc diem. uerumtamen dico uobis, quia terre Sodomorum remissius erit in die iudicii, quam tibi. . Quis in his non miretur occultam Dei iustitiam? Ad hec inuestiganda quis idoneus? Sed omittamus inquirere, quod Deus noluit reuelare.



Quomodo Dominus quorumdam fidem commendat.

Illud autem attendendum est quod quorumdam fidem commendat Dominus ante signum curationis; quorumdam uero post factam curationem. Aliquando uero fidem, uel etiam confessionem fidei exigit ante curationem. Quedam etiam signa facit merito fidei aliene; quedam merito fidei proprie. Fidem centurionis  commendans, ait: Non inueni tantam fidem in Isrel . Deinde addidit: uade, et sicut cupis, fiat tibi . Ecce hic commendatio fidei precedit, et sequitur curatio pueri a Domino facta patrocinio fidei et intercessionis aliene. Sed querendum occurrit quomodo Dominus dixerit, se non inuenisse tantam fidem in Isrel. Quis enim fidem centurionis preferre audeat fidei Iacob et prophetarum? Quod si de hominibus temporis illius agitur, quis eam preferre audeat fidei Ioannis Baptiste, aut beate uirginis, de qua scriptum est: Beata, que credidisti; quoniam perficientur, ea que dicta sunt tibi a Domino?  Sed hoc pro maiori parte populi Isrelitici tunc temporis accipiendum  uidetur, cum dignum esset, in illis, quibus credita sunt eloquia Dei, maiorem fidem inueniri, quam in homine gentili; qui sine lege et prophetis Christo intus uocante ad fidem ueniens, fidem gentium prefigurabat. Fides ergo centurionis ipsa est fides gentium, que fidei Isrel comparata, in hoc maior inuenitur quod et uocatione mirabilior est, et numerositate credentium copiosior. Hinc est, quod euangelista premittit: Audiens iehsu, miratus est . Et addidit: Non inueni tantam fidem in Isrel . Ad hoc nimirum iehsu miratus fuisse describitur, ut ex eius admiratione uocatio centurionis siue gentium magna admiratione digna nobis ostendatur. In Mattheo de paralytico, sic scriptum est: Offerebant ei paralyticum, iacentem in lecto. Et  uidens iehsu fidem illorum, dixit paralytico: Confide, fili, remittuntur tibi peccata tua . Attende in hoc loco, quid possit fides aliena, que paralytico ad hoc ualuit, ut et diceretur: Confide, fili; quatenus fide confidens, filii nomen sibi acquireret, et peccatorum remissio mox adesset. Si autem ad nondum credentem dictum est: Confide, admonitus est incipere. Si ad iam credentem, admonitus est perseuerare. Sic ad mulierem, que fluxum sanguinis patiebatur, dictum est: Confide filia; et adiungitur: Fides tua te saluam fecit : ubi ostenditur, quid possit fides propria. Similiter apud Lucam ad mulierem peccatricem in domo Pharisei dicitur: Fides tua te saluam fecit . Ad duos uero cecos clamantes et dicentes: Miserere nostri, fili Dauid,  dixit iehsu: Credilis, quia hoc possum facere uobis? Dicunt ei. Utique, Domine. Tunc tetigit oculos eorum, dicens: Secundum fidem uestram fiat uobis , et aperti sunt oculi eorum. Hoc in loco a credentibus confessionem fidei exquirit. Qua audita, secundum fidem eorum eis fieri precipit. Ad mulierem Chananeam dicit: O mulier, magna est fides tua: fiat tibi sicut petisti , et sanata est filia eius ex illa hora. Attende et hic, quod fide matris filia sanatur: cuius fides magna predicatur, secundum eam rationem, quam de fide centurionis supra posuimus. Apud Lucam ad principem Synagoge de filia mortua dicit: Noli timere; crede tantum, et salua erit . Hic fidem exquirit, quam solam sufficere ostendit, ut salus sequi possit.  Apud Ioannem, cum Martha soror Lazari diceret: Domine, iam fetet, quatriduanus enim est: dixit ei iehsu: Nonne dixi tibi, quia si credideris, uidebis gloriam Dei?  Aduerte ex superioribus exemplis, quam misericorditer Dominus quosdam inuitat ad fidem; quam magnifice quorumdam fidem commendat.



Qualiter Dominus incredulitatem increpat, sibique displicere demonstrat.

Aduerte ex aliis locis, qualiter incredulitatem increpat, sibique displicere demonstrat. Apud Marcum, cum obseruarent Iesum, si Sabbato curaret hominem habentem manum aridam, ut accusarent eum, sic scriptum est: Circumspiciens eos cum ira,  constristatus super cecitate cordis eorum, dixit homini: Extende manum tuam . Apud eumdem cum unus de turba diceret: Magister, attuli filium meum ad te, habentem spiritum mutum; et dixi discipulis tuis, ut eiicerent illum, et non potuerunt ; respondens eis, dixit: O generatio incredula, quandiu apud uos ero; quandiu uos patiar?  Iterum apud eumdem dicitur: Recumbentibus illis undecim apparuit: et exprobrauit incredulitatem eorum et duritiam cordis: quia iis, qui uiderant eum resurrexisse, non crediderunt .



Quod fides est semen.

Ex parabolis, in quibus locutus est Christus, fidei uirtus, profectus, et defectus, et credentium  diuersitas, nobis per similitudinem demonstratur. Exiit, inquit, qui seminat, seminare semen suum  Semen autem est uerbum Dei. Hoc est uerbum fidei. Semen secus uiam, quod uolucres celi comedunt, hoc est uerbum fidei cum predicatur, et non recipitur, diabolo agente, ne credatur. Semen supra petram, quod natum aruit, fides est eorum, qui ad tempus credunt, et in tempore tentationis recedunt. Semen inter spinas, fides est eorum, qui spinis sollicitudinum pro diuitiis et uoluptatibus uite suffocantur. Semen in terra bona, fides est cum patientia in corde eorum, qui non steriliter uiuunt, sed fructum faciunt. E diuerso zizania sunt hereses, et schismata, et scandala, que inimicus homo, hoc est diabolus superseminauit, dum dormirent homines. Hec enim  per negligentiam uite et doctrine in subuersionem fidei diabolus suscitare non cessat.



Quod fides est granum sinapis.

Fides est granum sinapis, quod minimum est omnibus seminibus. Cum autem creuerit, maius est omnibus oleribus, et fit arbor; ita ut uolucres celi ueniant, et habitent in ramis eius . Semina et olera sunt dogmata philosophorum, traditiones hominum, plantationes scilicet quas non plantauit Pater celestis. His comparata simplicitas fidei contemptibilis uidetur; sed, cum creuerit in multitudine fidelium sublimis eleuatur per mysterium crucis, sicut arbor, ita ut iusti habitent in protectione eius.



Quod fides est fermentum.

 Fides est fermentum diuine iustitie, quod acceptum mulier abscondit in farine satis tribus, donec fermentaretur totum . Mulier hec fidelis anima intelligitur; farine sata tria sunt tria dona, que in conditione nostra, Deo donante, accepimus, posse bonum, scire bonum, uelle bonum. Ex his conficitur panis uite et intellectus, unde satientur, qui esuriunt iustitiam. Hec autem in nobis labe peccati quasi fermento malitie et nequitie corrupta sunt. Nam possibilitas boni sine difficultate, et scientia boni absque errore, et uoluntas boni sine tepore, circa ea que nobis bona sunt et utilia in contrarium immutate sunt, aut priuatione, aut imminutione. Priuatione quidem, circa ea bona, que ex infirmitate  carnis omnino non possumus, uel ex cecitate mentis omnino ignoramus, uel ex peruersitate uoluntatis omnino nolumus. Imminutione uero circa bona, que minus libere possumus, aut non plene scimus, aut nimis tepide uolumus. Hoc est quod corruptio nostra pro possibilitate boni impossibilitatem aut difficultatem nobis ingerit. Propterea scientia boni ignorantiam uel indiscretionem nobis immittit. Pro uoluntate boni tedium boni, uel etiam odium infundit. Proterea nec uirtus, nec scientia, nec uoluntas nobis suppetit ad bonum diligendum, sicut diligere oportet. Quomodo diligere bonum possumus, sicut oportet, nisi ipsum auctorem boni Deum digne diligamus? In quo et propter quem omnia bona diligenda sunt, qui et ipse in omnibus et pre omnibus  diligendus est, quia ab ipso, et per ipsum, et in ipso sunt omnia. Quem digne diligis, si tantum diligis, quantum uis, et quantum scis, et potes quidquam diligere. Hoc est enim toto corde diligere; hoc est tota anima, tota mente, tota uirtute diligere. Hoc est tota uoluntate, tota discretione, tota possibilitate diligere. Sed quomodo hoc fieri potest, nisi mulier fermentum fidei a Deo accipiat, et acceptum in sinu conscientie abscondat, ut feruore fidei uirtus reparetur, lumen scientie redeat, uoluntas ignita recalescat, donec totum fermentetur, et toto corde Christus diligatur?



Quod Christus, siue fides Christi, thesaurus est, et bona margarita.

Christus autem thesaurus absconditus est in agro,  hoc est in corde tota cura colendo. Hunc agrum inuenit, qui de cura seculi ad curam sui redit. Inuentum abscondit, qui ex hoc soli Deo placere intendit, uniuersa uendit, et agrum emit, qui negotiatione fidei omnia relinquit, et cor suum a se possidendum recipit. Sic quippe cor suum emit, qui exteriora contemnit, sicut animam suam uendit, qui pro intimis suis diligit. Hinc scriptum est in Ecclesiastico: Nihil est iniquius, quam amare pecuniam. Hic enim animam suam uenalem habet, quoniam in uita sua proiecit intima sua . Agro empto thesaurus in agro absconditus possidetur: quia possessione cordis acquisita, pro thesauro pecunie relicto melior thesaurus in intimis habetur, hoc est bona margarita, que omnium uenditione  acquiritur; quia contemptu terrenorum amor Christi perficitur. Fides quoque et ipsa thesaurus absconditus est, et bona margarita, que omnibus uenditis acquiritur, quia quanto perfectius relinquitur quod habetur, tanto perfectius et ipse habetur.



Quod Ecclesia, siue fides, sagena est.

Sed, quia non omnes, qui aliquomodo fidem habent, tantum feruorem et uigorem fidei habent, ut uelint omnia relinquere, cum multi sint, qui nolint etiam illicitis renuntiare, idcirco regnum celorum, quod est Ecclesia, non immerito sagene comparatur: que in mare huius seculi missa, sub unius fidei confessione, et Christiani nominis professione, bonos et malos simul ad littus, hoc est ad finem uite  trahit. In Ecclesia enim sunt boni siue mali quicunque fidem habent, et qui salubriter habent, et qui malo suo habent. Qui malo suo habent, hi sunt, qui agnita ueritate, in ueritate non stant, sed retrorsum conuertuntur. Nam, ut ait Petrus in canonica Epistola secunda: Melius erat non cognoscere uiam iustitie, quam post agnitionem retrorsum conuerti ab eo sancto mandato, quod illis traditum est .



Quod ii, qui salubriter fidem habent, omnia relinquunt, uel omnibus renuntiant.

Qui salubriter fidem habere desiderant, necesse habent omnibus renuntiare, ut discipuli Christi sint, qui dicit: Omnis ex uobis, qui non renuntiauerit omnibus que possidet, non potest meus esse discipulus  . Sed aliud est, omnia relinquere, aliud omnibus renuntiare. Primum perfectorum est, qui cum Apostolo omnia detrimentum faciunt propter Christum, ut Christum lucrifaciant; qui a licitis abstinentes, et in hoc mundo nichil habere cupientes, cum Petro dicere possunt: Ecce nos reliquimus omnia, et secuti sumus te . Huius perfectionis uiam arripere uolenti dicitur: Si uis perfectus esse, uade, et uende omnia que habes, et da pauperibus . Cum dicit: Si uis esse perfectus, uoluntati permittit, non necessitatem imponit. Sed, cum dicit: Qui non renuntiauerit omnibus que possidet, non potest meus esse discipulus ; necessitate nos arctat, qua constringimur omnibus renuntiare, si uolumus eius esse discipuli. Ergo diuites,  qui iuxta consilium Apostoli norunt non superbe sapere, nec sperare in incerto diuitiarum, qui student bene agere, diuites fieri in operibus bonis, facile tribuere, communicare; thesaurizare sibi fundamentum bonum in futurum, ut apprehendant uitam eternam: qui huiusmodi sunt, extra numerum discipulorum Christi non sunt. Ideo omnibus renuntiare intelligendi sunt, quamuis non ad omnia. Omnibus enim renuntiant, quantum ad illicitum questum, et illicitum usum, quem in omnibus damnant; quia neque ex causis illicitis acquirere, neque ad illicitos usus res quesitas assumere, depositum penes se habent. Utuntur enim hoc mundo, tanquam non utentes; non rebus transitoriis herentes, nec labentia bona retinere uolentes, sed facile tribuentes,  et communicantes proximo pro Christo, Christum omnibus preponunt, et pre omnibus ambitiosius diligunt.



Quod fides uincit mundum in bonis.

Utrique autem, siue qui perfecte omnia relinquunt, siue qui minus perfecte omnibus renuntiant, fide mundum uincunt. Illum loquor mundum, de quo Ioannes in canonica Epistola dicit: Nolite diligere mundum, neque ea que in mundo sunt. Quia omne quod in mundo est, concupiscentia carnis est, concupiscentia oculorum, et superbia uite . Hic est mundus, de quo scriptum est: Mundus in maligno positus est ; et: Mundus eum non cognouit , haud dubium quin Deum. Christus autem, qui dixit: Confidite, quia uici mundum , ipse et principem uicit huius mundi, ut credentes in eum per fidem uictorie eius uincamus et nos mundum. Hec est enim uictoria, que uincit mundum, fides nostra . Fides autem non nostra uictoria, sed Christi est. Sic enim Christus mundum et principem mundi uicit, ut nos triumpharet, et sibi subiiceret per fidem. Ergo fides nostra confusio est diaboli, et uictoria Christi. Manifeste apparet, quod fides uincit mundum, in iis qui fidei obediunt, et fide uincunt concupiscentiam mundi.



Quomodo fides uincit mundum etiam in malis.

Sed quomodo uincit fides mundum in Iudeis, paganis et hereticis, qui ei contradicunt, eamque semper linguis, et cum possunt, gladiis persequuntur?  Quomodo uincit fides mundum in falsis fratribus, fictisque Christianis, qui confitentur se nosse Deum, factis autem negant? An omnes uincit, et eos quos sibi subiiciendo euincit, et quos sibi resistendo conuincit? Plane sic est. Christus enim de Paracleto dicit: Cum uenerit ille, arguet mundum de peccato, et de iustitia, et de iudicio. De peccato quidem; quia non crediderunt in me. De iustitia uero; quia ad Patrem uado, et iam non uidebitis me. De iudicio autem; quia princeps mundi huius iudicatus est . Damnationem infidelium tria hec accumulant, peccatum proprie infidelitatis, quo in Christum non creditur, iustitia recte credentium, que a non imitantibus contemnitur, iudicium diaboli, quod ab incredulis non attenditur. Hoc est autem iudicium, de  quo scriptum est: Nunc iudicium est mundi; nunc princeps huius mundi eiicietur foras . In conuersione autem ad fidem princeps mundi iudicatur, siue a Christo, a quo foras eiicietur, siue ab ipsis, qui conuertuntur ad fidem, cum diabolo omnino renuntiatur. uita autem iusti, et eiectio diaboli, pro fide testimonium dant, quod uera sit, Deoque accepta, diaboloque contraria. Quod non attendentes increduli condemnandi sunt, non solum ex reatu huius delicti, quia non credunt, sed ex testimonio fidei, hoc est, uita iusti et eiectione diaboli, quibus non credunt. Sicut enim dominatio diaboli in malis, eorumque iniustitia, qua male uiuunt, bonorum meritum auget, qui horum exemplo tentati ad malum, non seducuntur; sic eiectio diaboli, et iustitia piorum,  iudicium malorum ad malum auget; quoniam exemplis ad meliora prouocati, iustos non imitantur. Iniustitia malorum ipsis malis obest, et bonis prodest. Tentatio enim bonorum est, que uincitur, cum contemnitur. Iustitia e diuerso habentibus prodest; non imitantibus obest. Prouocatio enim est ad emulationem, exemplum ad salutem, iudicium in condemnationem. Hinc scriptum est apud Mattheum: uiri Niniuite surgent in iudicio cum generatione ista, et condemnabunt eam; quia penitentiam egerunt in predicatione Ione, et ecce plusquam Ionas hic. Regina austri surget in iudicio cum generatione ista, et condemnabit eam, etc.; et ecce plusquam Salomon hic . uides quod mundus arguitur de iustitia. Si de iustitia, ergo et de fide. Iustitia  enim ex fide est . Scriptum est enim: Iustus ex fide uiuit . Hoc Christus insinuare curauit, cum dixit: De iustitia uero, quia ad Patrem uado, et iam non uidebitis me . Ac si diceret: Subtracta corporali uisione mea per ascensionem ad Patrem, restat ut per eamdem ascensionem in mundo credar equalis Patri; qua fide equalitatis mee cum Patre iustificandi sunt credentes. Fides enim equalitatis Christi cum Patre, que per ascensionem innotuit, est causa iustitie, qua in Christo pie uiuunt, qui in eum credunt. Hec autem iustitia in testimonium erit contra illos, qui fidem Christi contemnunt, uel iustitiam que ex fide est negligunt. Eiectio autem diaboli, que iudicium eius est, innotescit  per confessionem Christi, quam qui respuunt non credentes, de iudicio diaboli arguendi sunt; quia in eius iudicio, quod est eius eiectio, non agnoscunt honorem Christi, et confusionem diaboli. Ergo iudicium diaboli, quod confessione credentium mundo propalatum est, in testimonium erit non credentibus, ut recte arguantur, qui aliis credentibus credere nolunt. Fides ergo uincit mundum, etiam in iis qui non credunt, uel qui credentes male uiuunt; quia Spiritus Paracletus arguet eos pro eo quod fidem non habent, per quam impius iustificatur, et diabolus eiicitur. uincit autem fides mundum, in iis, qui nunquam fidem expugnant, quam semper impugnant. Omnes enim conatus eorum contra fidem frustrantur, et in nichilum rediguntur. Quia  porte inferi non preualebunt aduersus eam .



Quod fides ex comparatione impietatis laudem habet et gloriam.

Quoniam autem bona semper malorum collatione magis clarescunt, secundum hanc considerationem fides appensa habet non solum de propria uirtute laudis gloriam; sed de impietatis comparatione abundantiorem commendationis gratiam. Sic celi serenitas sua pulchritudine placet, et post horrorem seue tempestatis plus placet. Lux diei post tetram caliginem gratius enitescit. In ceteros quoque contrariis, altero malo, altero bono, eamdem rationem inuenies. Hinc in Ecclesiastico scriptum est: Contra malum bonum est, et contra mortem uita: sic et contra uirum iustum peccator. Et sic intuere in  omnia opera Altissimi, duo contra duo, unum contra unum . Siue ergo duo bona contra duo mala in comparatione preponantur, siue unum contra unum, non minuit malum gratiam boni; sed magnificentius commendat, et abundantius cumulat. Impietas itaque contradictione fidem exercet et auget, comparatione commendat et ornat, persecutione gratificat et glorificat. Fides autem cum contradictionem patitur, proficit; cum comparationem subit, pertimescit; cum persecutiones sustinet, gratius amatur, et gloriosius coronatur.



Deus mirabiliter alios excecando alios illuminat.

Impietas ergo non solum infidelibus obest, sed etiam credentibus prodest; et cum aliis existat causa  perditionis, aliis conuertitur in occasionem salutis. Hinc Apostolus de Iudeis, qui in Christum offenderunt, dicit: Nunquid sic offenderunt, ut caderent? Absit! Sed illorum delicto salus est gentibus . Ac si diceret: Non ad hoc tantum ualuit eorum delictum, ut ipsi offendendo caderent; sed etiam ad hoc, ut per eorum casum gentes crederent. Delictum enim eorum diuitie sunt mundi, et diminutio eorum diuitie gentium, et amissio eorum reconciliatio est mundi. Mirandum quidem cur Deus, cuius natura bonitas est, alios excecat, indurat et damnat. Mirandum et hoc cur, qui omnes iusto iudicio perdere posset, alios illuminat, et a duritia cordis immutat et saluat. Sed utroque plus mirandum cur  magis hos quam illos damnat uel saluat. Sed in tanta profunditate tam stupende admirationis, quid aliud possumus, nisi cum Apostolo exclamare et dicere: O altitudo diuitiarum sapientie et scientie Dei! quam incomprehensibilia sunt iudicia eius, et inuestigabiles uie eius ? Qui autem diuisit lucem a tenebris, ipse nouit, cur magis hunc quam illum damnat, uel saluat. Nobis autem hoc scire non dedit, nec inuestigare concessit; sed in sacris Scripturis nobis credendum reuelauit, quod cum tota massa humani generis corrupta sit, et debite damnationi obnoxia, nullus inde liberatur, nisi gratuita misericordia, nullus damnatur nisi equissima iustitie censura.



De testibus contra fidem et pro fide.

Quoniam autem non omnium est fides, sed multi  sunt qui credunt, et multi qui non credunt, euenit ex hoc ipsam fidem multam sustinere contradictionem ab iis qui non credunt, ita ut inter eos, qui fideles nominantur, multi fluctuantes inueniantur, qui dicere non erubescunt, nescimus quibus magis credendum sit, an iis qui fidem defendunt, an illis qui fidei contradicunt. Sicut enim multitudine credentium multi confirmantur in fide, sic numero et exemplo non credentium multi infirmantur in fide, aut confirmantur in errore. Omnes autem infideles testes sunt sui erroris contra fidei ueritatem, sicut et cuncti fideles testes sunt fidei contra perfidie impietatem. Sed collatio testium, quibus magis credendum sit, manifeste declarabit. Impietas enim infidelium sua contrarietate in se diuisa est; fides  autem indiuisibili unitate in se solidata est. Una est enim fides que multis et uariis erroribus inconuulsa resistit. At uarietas errorum multipliciter in se diuisa in unitatis simplicitate non consistit. Nam, qui uere fidei contradicunt, de suo corde estimant, quod ignorant; de suo sensu fingunt, quod excogitant; et, dum alii aliud uidetur, a se dissentiunt, qui contraria sentiunt. Hostes uero fidei, dum sibi inuicem aduersantur, dum inimici sunt inimicis nostris, pro nobis faciunt, et nobiscum pro ueritate pugnant, cum nobiscum ex aliqua parte falsitatem damnant. uerumtamen inquantum errant, ex aduerso pugnant. Sed et in hoc, quamuis nescientes et nolentes, profectibus nostris seruiunt; quia fides persecutione proficit, tribulatione crescit, contradictione  lucidius clarescit. Quo fortior est pugna, gloriosior est uictoria. Quo magis inualescit contentio infidelium, magis enitescit gloria credentium. Dum aduersantur heretici, exercentur nostri, probantur electi, ut probati manifesti fiant, et non lateant. Hinc Apostolus ait in Epistola prima ad Corinthios: Oportet hereses esse, ut et qui probati sunt manifesti fiant in uobis . Et Psalmista: Congregatio taurorum in uaccis populorum, ut excludantur, qui probati sunt, argento . Utilis est ergo credentibus contentio aduersus fidem. Ex hac enim credentes probantur, et probati manifestantur, ut probati et manifestati, digni et indubitati fidei testes inueniantur et habeantur.



Quod tres testimonium dicunt in celo, et tres in terra.


Testes autem fidei et eorum testimonia, si in medium producantur, et diligentius examinentur, quanta sit fidei auctoritas, quam certa, quam firma, quam solida sit eius ueritas, euidentissime nobis ostendent. Ioannes in canonica Epistola sic ait: Tres sunt qui testimonium dicunt in celo: Pater, uerbum et Spiritus sanctus, et hi tres unum sunt. Et tres sunt, qui testimonium dant in terra: Spiritus, aqua et sanguis . Pater testimonium dat in celo, qui olim loquens patribus in prophetis, nouissime diebus istis locutus est nobis in Filio. Testimonium dat, cum Filium reuelat in Scripturis; testimonium dat, cum Filium in nobis reuelat. De  qua reuelatione Paulus dicit: Qui me segregauit de utero matris mee, et uocauit per gratiam suam, ut reuelaret Filium suum in me . Et Dominus ad Petrum ait: Beatus es, Simon Bariona; quia caro et sanguis non reuelauit tibi, sed Pater meus, qui in celis est . Caro, inquit, et sanguis non reuelauit, hoc est non parentum traditio, matris uidelicet et patris, non sapientia carnalis, non homo animalis, sed Pater celestis. Nimirum per carnem mater significari potest, per sanguinem pater; quia pater semen ministrat, et mulier caro uiri intelligitur. Unde est illud in Euangelio: Qui non ex sanguinibus, nec ex uoluntate carnis, nec ex uoluntate uiri . Potest et per carnem carnis sensus, id est quicunque corporeus sensus significari. Quoniam  autem anima in sanguine est, non immerito per sanguinem anima, uel sensus anime intelligi potest. Mysterium autem fidei non experientia sensuum percipitur, non sensu anime comprehenditur; sed, Patre reuelante, agnoscitur. Propterea recte dictum est: Caro et sanguis non reuelauit, sed Pater qui in celis est. Pater testimonium dat, cum Iesu baptizato et ascendente de aqua, aperti sunt celi, et uox de celo audita est dicens: Hic est Filius meus dilectus, in quo mihi complacui . Et iterum in Transfiguratione: Hic est Filius meus dilectus, in quo mihi bene complacui; ipsum audite . De qua uoce Petrus in canonica Epistola sic ait: uoce delapsa ad eum huiuscemodi  a magnifica gloria, hic est Filius meus dilectus, in quo mihi complacui. Et hanc uocem nos audiuimus, cum essemus cum eo in monte sancto . Ipse quoque Dominus de testimonio Patris in Euangelio Ioannis sic dicit: Qui misit me Pater, ipse testimonium perhibuit de me . Et Ioannes in canonica Epistola: Si testimonium hominum accipimus, testimonium Dei maius est. Quoniam hoc est testimonium Dei, quod maius est, quoniam testificatus est de Filio suo . Testimonium dat Filius docendo, et signa operando, et seipsum, quis esset, manifestando. Unde, cum diceret: Ego sum lux mundi, dicentibus Phariseis: Tu de te ipso testimonium perhibes; testimonium tuum non est uerum, respondit et dixit: Etsi ego testimonium perhibeo de meipso, uerum est testimonium meum; quia  scio, unde uenio, aut quo uado . Et iterum dicit: In lege uestra scriptum est: Quia duorum hominum testimonium uerum est. Ego sum, qui testimonium perhibeo de meipso, et testimonium perhibet de me, qui misit me Pater. Quod autem dicit: Si ego glorifico meipsum, gloria mea nichil est ; sic intelligendum est nullam eius esse gloriam, si sine testimonio Patris, sicut plerique hominum solent, seipsum glorificaret. Quod ne de ipso credatur, mox subiungit: Est Pater meus, qui glorificat me; quem uos dicitis, quia Deus noster est, et non cognouistis eum . Similiter illud intelligendum est: Si ego testimonium perhibeo de meipso, testimonium meum non est uerum , utique  sine testimonio Patris. Unde et mox subiungit: Alius est, qui testimonium perhibet de me; et scio, quia uerum est testimonium, quod perhibet de me . Testimonium dat Filius, imminente morte, ueritatem non negando. Unde Paulus in Epistola prima ad Timotheum ait: Precipio tibi coram Deo, qui uiuificat omnia, et Christo Iesu, qui testimonium reddidit sub Pontio Pilato, bonam confessionem, ut serues mandatum sine macula irreprehensibile, usque ad aduentum Domini nostri Iesu Christi . Testimonium dat Filius resurgendo, et post resurrectionem in multis argumentis sese manifestando. Testimonium dat Filius ad Patrem ascendendo, et ad Patrem redeundo discipulis uidentibus, sicut scriptum est: uidentibus illis, eleuatus est .  Testimonium dat Spiritus sanctus, cum ab initio super aquas fertur, aquas post sanctificaturus, et per aquas nature sanctificationis auctor ipse futurus. Testimonium dat, cum prophetas inspirat, cum futura prenuntiat, cum mysteria prefigurat. uocibus enim prophetarum et figuris rerum significauit, uiam sanctorum nondum esse propalatam, sed suis temporibus propalandam. Testimonium dat, cum reges et sacerdotes eligit et ungit, regnum Christi et sacerdotium premonstrans. In Nouo Testamento testimonium dat, cum B. uirginem superueniens sanctificat et impregnat, cum super Christum requiescit, et quasi columba de celo super eum descendit et manet. Testimonium dat, cum super discipulos  apparens igneas linguas dispertit, et in unitate fidelium linguas unit. Testimonium dat, cum fidelibus ipse datur, cum carismata gratiarum ipse distribuit, cum unusquisque fidelium proprium donum accipit; alius quidem sic, alius uero sic; cum secundum diuisiones gratiarum, et diuisiones ministrationum, et diuisiones operationum, alii quidem per Spiritum datur sermo sapientie, alii sermo scientie secundum eumdem Spiritum, alteri fides in eodem Spiritu, alii gratia sanitatum in uno Spiritu, alii operatio uirtutum, alii prophetia, alii discretio spirituum, alii genera linguarum, alii interpretatio sermonum. Hec autem omnia operatur unus atque idem Spiritus, diuidens singulis prout uult . Testimonium dat, cum mittitur, ut testimonium  perhibeat omia docendo, et ueritatem suggerendo, et que uentura sunt annuntiando. Hinc Christus dicit in Euangelio Ioannis: Cum uenerit Paracletus, quem ego mittam uobis a Patre, Spiritum ueritatis, qui a Patre procedit, ille testimonium perhibebit de me . Et iterum: Paracletus autem Spiritus sanctus, quem mittet Pater in nomine meo, ille uos docebit omnia et suggeret uobis omnia, quecunque dixero uobis . Et iterum: Cum autem uenerit ille Spiritus ueritatis, docebit uos omnem ueritatem. Non enim loquetur a semetipso, sed quecunque audiet loquetur, et que uentura sunt, annuntiabit uobis . Tres ergo sunt in celo, qui testimonium dant, Pater, uerbum et Spiritus sanctus; et hi tres unum sunt. Unum quidem in unius nature  essentia, unum in unius contestationis concordia. Unum enim et idem concorditer loquuntur, et concorditer operantur. Tres sunt, qui testimonium dant in terra; Spiritus, aqua, et sanguis .

Ostensum est quomodo Creator Spiritus testimonium dat, qui semper est in celo, etiam cum ad nos mittitur de celo. Creatus autem spiritus testimonium dat in terra; cum administratorii spiritus in ministerium mittuntur, propter eos, qui hereditatem capiunt salutis. Testimonium dant angeli in ueteri Testamento, cum ad patres mittuntur; testimonium dat Gabriel a Deo missus ad beatam uirginem; testimonium dant angeli natiuitatem Christi annuntiantes; testimonium dant angeli, post tentationem Domini in deserto accedentes et ministrantes  ei; testimonium dat angelus ante passionem Domini apparens illi et confortans eum; testimonium dant angeli, cum resurrectionem Domini mulieribus annuntiant; et cum in Ascensione, mirantibus discipulis, et in celum aspicientibus, Iesum uenturum prenuntiant. De malis angelis quid dicendum est? An et hi pro fide testimonium dant. Mattheus scribit: Cum uenisset iehsu trans fretum in regione Gerasenorum, occurrerunt ei duo habentes demonia, de monte exeuntes, seui nimis, et exclamantes dixerunt! Quid nobis et tibi, Iesu, Fili Dei? uenisti ante tempus perdere nos? . Ecce demoniaci per demonia, siue per demoniacos demonia, Iesum Filium Dei protestantur. Marcus autem dicit: Erat homo in Synagoga eorum in spiritu immundo; et exclamauit  dicens: Quid nobis et tibi, Iesu Nazarene? uenisti ante tempus perdere nos? Scio quis sis, Sanctus Dei . Et iterum dicit: Quotquot habebant plagas et spiritus immundos, cum uidebant illum, procidebant ei, et clamabant, dicentes: Tu es Filius Dei. Et uehementer comminabatur eis, ne manifestarent eum . Et iterum dicit: Occurrit homo de monte in spiritu immundo; et uidens Iesum, adorauit eum, et clamauit uoce magna, et dixit: Quid mihi et tibi, Iesu, Fili Dei summi? Aiuro te per Deum, ne me torqueas . Lucas autem dicit: In Synagoga eorum erat homo habens demonium immundum, et exclamauit uoce magna dicens: Sine. Quid nobis et tibi, Iesu Nazarene? uenisti perdere nos? Scio quis sis, Sanctus Dei . Et iterum dicit: Exibant  autem demonia a multis clamantia et dicentia: Quia tu es Filius Dei. Et increpans non sinebat ea loqui; quia sciebant ipsum esse Christum . Et iterum dicit: Occurrit illi uir quidam, qui habebat demonium, etc.; ut uidit Iesum, procidit ante illum, et exclamans uoce magna dicit: Quid mihi et tibi est, Iesu Fili Dei altissimi? Obsecro te, ne me torqueas . Et in Actibus apostolorum legitur: Tentauerunt quidam et de circumeuntibus Iudeis exorcistis, inuocare super eos, qui habebant spiritus malos, nomen Domini Iesu, dicentes: Adiuro uos per Iesum, quem Paulus predicat. Respondens autem spiritus nequam, dicit eis: Iesum noui, et Paulum scio, uos autem qui estis?  Attende ex premissis  Scripture testimoniis, quomodo demonia Iesum Filium Dei, uel Filium Dei summi, uel Dei Altissimi profitentur. Et si uerum dicunt, non solum suspicantur, sed magis sciunt, quis sit, Sanctus Dei. Attende quomodo causantur aduersus eum, quod ante tempus uenerat se torquere; quomodo adiurant eum per Deum, et obsecrant ne torqueat. Attende quomodo comminabatur eis iehsu, ne manifestarent eum; et quod increpans non sinebat ea loqui. Quare autem increpabat, nisi quia indigni erant, qui ueritatem annuntiarent? Peccatori enim dixit Deus: Quare tu enarras iustitias meas, et assumis testamentum meum per os tuum?  Si autem homines peccatores indigni sunt, quanto magis demones? Siue autem per angelos malos, siue per  homines malos, et siue per occasionem, siue per ueritatem Christus annuntietur; per occasionem quidem a malis, per ueritatem uero a bonis: utilis est semper confessio ueritatis, etsi non ipsis malis; semper tamen bonis, qui ueritati congratulantur cum et ab inimicis suis Christus annuntiatur.



Homo iustus, seu etiam malus, spiritus dici potest.

Si autem spiritus qui testimonium dat in terra, homo iustus, qui spiritualiter uiuit, intelligi potest, scrutemur ex Scripturis unde hoc approbari possit, et confirmari. Paulus in epistola prima ad Corinthios, ait: Qui adheret Domino, unus spiritus est . Ioannes uero in canonica Epistola, sic ait: Probate spiritus, si ex Deo sunt. In hoc cognoscitur spiritus Dei. Omnis spiritus, qui confitetur Iesum uenisse  in carne, ex Deo est. Et omnis spiritus, qui soluit Iesum, ex Deo non est . Hoc loco admonet nos beatus Ioannes, probare spiritus, si ex Deo sint; et signum ostendit, quo agnosci possit, quis spiritus ex Deo sit, et quis ex Deo non sit. Similiter insinuat, spiritum dici, non solum, qui confitetur Iesum, et ex Deo est; sed et eum, qui soluit Iesum, et ex Deo non est. Quis est autem, qui soluit Iesum, nisi qui negat Iesum, et negando separat? Sed diuersi diuersis modis negant. Sunt enim qui negant eum uerum Deum esse, et diuinitatem ab eo separant. Sunt qui negant eum animam, uel ueram carnem habere, et ueram humanitatem ab eo separant. Sunt qui uerbis negant, et sunt qui uerbis confitentur, sed factis negant. Et hi omnes dicunt anathema  Iesu, et soluunt Iesum; quia per inobedientiam et infidelitatem separant se a Iesu, et eum, quantum in ipsis est, diuidunt, quia unitatem Ecclesie quodam modo rumpunt, dum sua separatione ab unitate electorum se disiungunt. Sed dices? Nunquid diuisus est Christus? Absit! Sed ipsi quodammodo soluunt et diuidunt, qui se ab ipso diuidunt. Qui autem se non separat a Deo, sed adheret Deo, unus spiritus est. Et hic est spiritus, qui testimonium dat in terra; qui lingua et uita confitetur Iesum: de quo iterum Ioannes dicit: Spiritus est, qui testificatur, quoniam Christus est ueritas . Aqua testimonium dat. Non solum enim iusti, qui spiritualiter uiuunt, et post acceptam gratiam baptismi  immaculatos se custodiunt, testes ueritatis sunt; sed peccatores, qui post baptismum lapsi, per penitentiam redeunt, et aqua pii meroris se abluunt, ipsi quoque Christum confitentur et testificantur, quoniam Christus est ueritas. Sanguis testimonium dat. Testificantur hoc martyres, qui pro Christi nomine sanguinem suum fuderunt, et ueritatem fidei usque ad mortem defendere gloriosissime susceperunt. Spiritus ergo iustorum, et aqua penitentium, et sanguis martyrum testimonium dant in terra; quia omnes iusti, siue per iustitiam suam, siue per penitentiam, siue per constantiam, nos certos faciunt, quod ueram esse fidem crederent: ex qua iuste uiuerent, uel per quam de peccatis penitentiam agerent, uel pro qua mori non trepidarent.



Quod multitudo testimonium sit.


Pater ergo, et Filius, et Spiritus sanctus, necnon et angeli Dei, et omnes homines iusti testimonium perhibent fidei nostre, quod uera sit, et ficta non sit. Hec autem multitudo testium quasi nubes a Deo nobis imposita nos protegit et obumbrat, ne noxius calor impietatis circa mysteria Christi et Ecclesie nos urat, sicut scriptum est: Per diem sol non uret te; neque luna per noctem . Christus sol est, qui luce sue sapientie uitam apostolorum et prophetarum quasi diem illuminat, Ecclesia catholica ipsa est luna, que ignorantiam simplicium sicut noctem uerbo predicationis, et exemplo sancte conuersationis illustrat. Christus autem dicit: Surgent pseudoprophete . Ne  ergo pseudochristi pro Christo, aut pseudoprophete pro ueris prophetis recipiantur, habemus testes a Deo approbatos, quorum testimonio fides subnixa est. Non ergo Ecclesia in conciliabulis hereticorum, nec principes Ecclesie sunt Donatus et Arius, ceterique heresiarche; sed superedificati sumus super fundamentum apostolorum et prophetarum, ipso summo angulari lapide Christo Iesu . Non est aliud Euangelium, quam quod predicatum est ab apostolis; nec alius Christus, quam is qui annuntiatus est; nec alia Ecclesia, quam que a Christo per apostolos edificata est. Propterea Christus premonet et dicit: Si quis uobis dixerit, Ecce hic est Christus, aut illic, nolite credere .  Et Apostolus in Epist. ad Galatas: Licet nos, inquit, aut angelus de celo annuntiet uobis aliud quam quod euangelizatum est, anathema sit . Si ergo contra fidem nostram ferueat persecutio inimicorum, habemus nubem testium a Deo nobis impositam, que nos ab estu refrigeret in Ecclesia Dei uiui, que est columna et firmamentum ueritatis . Te ergo, Christe, auctorem fidei mee confiteor; et scio, quoniam non confundar, te pastorem sequens. Tu lux uera, que illuminas omnem hominem uenientem in hunc mundum . Prophete tui et apostoli filii lucis sunt. Si illos post te non sequor, ecce nationem filiorum tuorum reprobaui . Hi sunt testes tui, precones ueritatis, duces cecorum, lumen eorum, qui in tenebris sunt, eruditores  nationum, magistri populorum. Sub horum umbra, protegimur, sub horum protectione quasi sub nube refrigeramur. De his Isaias dicit: Qui sunt isti, qui ut nubes uolant?  Et Paulus ad Hebreos: Nos, inquit, tantam habentes impositam nubem testium. . . . curramus ad propositum nobis certamen: aspicientes in auctorem fidei et consummatorem Iesum .



Ex Scripturis ostenditur, qui sint testes.

Testes ergo ueritatis sunt, de quibus Isaias dicit: uere uos testes mei, dicit Dominus: et seruus meus, quem elegi; ut sciatis, et credatis mihi, et intelligatis, quia ego ipse sum . Testis ueritatis Ioannes apostolus, qui dicit: Quod uidimus et audiuimus, annuntiamus uobis . Testis et Petrus cum  de se et aliis apostolis dicit: Hunc Deus suscitauit a mortuis, et dedit eum manifestum fieri non omni populo, sed testibus preordinatis a Deo; nobis qui manducauimus et bibimus cum eo, postquam resurrexit a mortuis. Huic omnes prophete testimonium perhibent .



Que sint testimonia.

Quoniam autem audiuimus, qui sint testes fidei; audiamus, que sint eorum testimonia. Hec autem sunt uerba eorum, et opera. De utrisque Christus nos instruit. De operibus quidem, cum dicit: Opera, que dedit mihi Pater ut perficiam ea, ipsa opera que facio, testimonium perhibent de me, quia Pater misit me . De uerbis uero, siue scriptis, siue prolatis, ostendit, cum dicit: Si crederetis Moysi,  crederetis forsitan et mihi: de me enim ille scripsit. Si autem illius litteris non creditis, quomodo uerbis meis credetis?  Testimonia ergo fidei nostre sunt opera iustorum; opera iustitie et pietatis, que operati sunt a primo omnes iusti, ut Deo placerent, et Deum in se glorificarent. Testimonia sunt uirtutes signorum et miraculorum, quas in quibusdam iustis operatur Deus, quibus se magnificauit, illosque mirificauit. Testimonia fidei nostre sunt uerba legis et prophetarum, apostolorum et euangelistarum, et orthodoxorum Patrum et singulorum in confessione fidei uerba fidelium. Fama quoque iustorum testimonium reddit fidei nostre. Cum enim uita sanctorum, humilitas et patientia eorum in Ecclesia  Dei annuntiantur, famam sanctitatis eorum audientes, ad fidem edificantur, et in fide confirmantur. Hinc de apostolis scriptum est: In omnem terram exiuit sonus eorum; et in fines orbis terre uerba eorum . Quod enim ualuit uerbum doctrine apud eos, qui apostolos uiderunt, hoc ualuit sonus fame apud eos, qui de illis audierunt. Testimonia fidei sunt uerba Dei, que ab initio locutus est, et opera Dei que ab initio operatus est, ut se nobis manifestaret, pro congruentia temporum, sicut uoluit et sicut oportuit. uerba autem iustorum, et opera eorum, que in Deo locuti et operati sunt, inter uerba Dei et opera eius humana sunt, quia Deus sine quo nichil poterant in illis locutus et operatus est.



Munimenta fidei ad auctoritatem sacre Scripture reducuntur.


Opera autem Dei, que operatus est cuncta creando, et que operatus est nos redimendo, et que operatur nos uocando et iustificando, in sacre Scripture serie per ordinem digeruntur. Ibi et uerba Dei, que per se, uel per ministerium angelorum uel hominum locutus est, fidelissime disponuntur. Unde constare debet quod munimenta fidei nostre ad auctoritatem sacre Scripture reducuntur: que si uera est, ueri sunt testes fidei, uera sunt testimonia fidei, et consequenter uera est ipsa fides. Quis autem dubitet sacram Scripturam ueram esse, si constet uerbum quod in ea continetur, Dei esse, uel si constet eos qui scripserunt, in Spiritu Dei locutos  fuisse? Quis est enim qui non credat quidquid Deus dixerit, si hoc constet quod Dominus locutus sit? Dicet itaque aliquis: Predicas mihi uerbum fidei, et credere mones quasi uerbum, non hominis, sed Dei: quod, Spiritu sancto reuelante, sancti prophete scripserunt, nobisque tradiderunt. Unde, inquam, mihi probas quod Dominus uerbum locutus sit, uel quod Spiritus sanctus iis, qui prophete nominantur, hoc reuelauerit? Proba hoc, inquam, mihi, et nulla cunctatio erit, quin statim credam, et confessionem fidei reddam. Ad hoc quid dicendum est? Talia siquidem credenti, si qua digna responsio in ipsa sacra Scriptura, de qua nunc agitur, reperiri potest, reticeri non debet, cum Petrus in canonica epistola prima dicat: Dominum  Iesum Christum sanctificate in cordibus uestris: parati semper ad satisfactionem omni poscenti uos rationem de ea, que in uobis est spe .



Quibus modis olim Deus se manifestauerit.

Considerandum igitur est, quod sicut sacra Scriptura loquitur, Deus multifarie multisque modis antiquis iustis se olim manifestauit , uel uisibili apparitione et presenti allocutione, uel in uisione, uel nominis sui expressione, uel uirtute signorum, uel occulta inspiratione, uel futurorum predictione et impletione; et si qui sunt alii modi, quibus innotescere uoluit his, quibus se ipsum dignatus est reuelare. Quibusdam enim in specie, quam ad hoc eligere uoluit, apparuit, et locutus est, ut  Abrahe et Moysi. De quibusdam scriptum est: Tunc locutus est in uisione sanctis suis . Quibusdam autem loquens, manifestauit se ipsum quasi ex nomine, dicens: Ego sum Deus omnipotens, uel: Ego sum qui sum ; uel: Ego sum Deus Abraham . De uirtute signorum scriptum est: Mementote mirabilium eius, que fecit, prodigia eius, et iudicia oris eius . De occulta inspiratione scriptum est: Audiam, quid loquatur in me Dominus Deus . Multa autem opera que facturus erat, antequam fierent, futura predixit, ut et auctoritate predicentis dicta crederentur, credentibus fides dictorum ad iustitiam reputaretur. Predicta autem antequam implerentur, per aliquod tempus dilata, et post dilationem tempore  suo impleta sunt; ut dilatione fides probaretur, ex impletione uera monstraretur, et ad maiora credenda, longiusque futura, paratior inueniretur. Predixit Deus Ne de diluuio futuro. Predixit Abraham de benedictione uniuersarum cognationum terre in ipso, et de peregrinatione seminis in Aegypto, et de reuersione eius de Aegypto. Predixit per angelum loquentem ad Agar de Ismele nascituro. Predixit et de Isaac. Predixit et de subuersione Sodome et Gomorrhe. Predixit autem et Iacob patriarcha, Deo reuelante, que erant futura in nouissimis diebus, dicens ad filios suos: Congregamini, ut annuntiem uobis, que futura sunt diebus nouissimis . In fide autem promissionis ad Abraham dicte, predixit Ioseph quod futurum  erat, et locutus est fratribus suis: Post mortem meam uisitabit uos Deus, et ascendere faciet de terra ista ad terram, quam iurauit Abraham, Isaac et Iacob. Asportate uobiscum ossa mea de loco isto . Predixit Dominus Moysi mirabilia que facturus erat in Aegypto, et in mari Rubro pro liberatione populi sui ; predixit et multa que facturus erat in deserto. Pedixit quoque multa que facturus erat in terra promissionis per manum Iosue filii Nun, ministri Moysi. Post mortem Iosue excitauit Deus iudices ad liberationem Isrel, multaque predixit que per eos facturus erat : et, sicut locutus est, impleuit. In diebus Samuelis multa predixit Deus de Heli et Saule et Dauid . Per Nathan quoque prophetam futura  predixit de ipso Dauid et filio eius post ipsum regnaturo. Et de aliis regibus per alios prophetas multa predixit, et de captiuitate populi Isrelitici sub rege Babyloniorum, et de reuersione eiusdem populi: et, sicut locutus est, sic et impleuit. Hec autem opera, aliaque multa que operatus est Deus a diebus antiquis usque ad Christi aduentum, a quo potuerunt presciri et predici, nisi ab ipsorum operum, auctore Deo, qui nouit omnia antequam fiant, uel ab ipsis quibus hec reuelare dignatus est? Illi autem quibus locutus est Deus, indubitanter scire potuerunt, non hominis, sed Dei esse uerbum, quod ad eos factum est: quo quidem uerbo ita illuminati sunt, ut diuinorum mysteriorum fierent conscii  et futurorum prescii: unde prophete uel uidentes nominati sunt. Illi autem quibus prophete a Deo missi locuti sunt, prophetie uerbum quod eis predicatum est, Dei esse uerbum indubitanter credere debuerunt; tum ex sanctitate uite prophetarum, qui tanquam uiri fideles et ueraces mentiri nollent; tum ex ipsa rei ueritate multoties sibi exhibita, cum sepe uiderent impleta que a prophetis scirent esse predicta. Et illi quidem, qui uerbum predicauerunt, non suum, sed Dei esse uerbum dicebant, adiicientes: Hec dicit Dominus, uel: Os Domini locutum est , uel aliquid huiusmodi. Ergo cum quedam uiderent impleta, que ex eis prenuntiata tanquam prophetas Domini illos certissime habebant, qui hec prenuntiauerant, et per ea que  impleta uidebant, certius exspectabant, que longe post uentura prophetis predicentibus audiebant.



Unde prophete fideles inuenti sunt.

Prophete ergo ex eo fideles et ueraces inuenti sunt, quod sermo eorum uenit in tempore suo, nec inexpletus super terram cecidit, sicut sermo terreni hominis, qui mendaciter prolatus, cum falsus apparet, de terra et non de celo egressus esse innotescit. Hinc scriptum est de Samuele: Creuit Samuel, et Dominus erat cum eo; et non cecidit ex omnibus uerbis eius in terram. Et cognouerunt omnes a Dan usque Bersabee, quod Samuel fidelis propheta esset Domini . Et post pauca subiungitur: uenit sermo Samuelis uniuerso Isreli . Attende ex hoc loco unde agnitus sit fidelis Samuel  propheta esse Domini. Ex eo scilicet agnitus est, quod non cecidit ex omnibus uerbis eius in terram, et quod euenit sermo eius uniuerso Isreli. Quod autem dicit, Non cecidit ex omnibus uerbis eius super terram, secundum illum modum intelligi potest, secundum quem dictum est: Qui de terra est, de terra loquitur; qui autem de celo uenit, super omnes est . Qui de terra est terrena querendo, de terra est terrena sapiendo, et de terra loquitur terrena docendo. Qui autem de celo uenit, super omnes est, qui terrena querunt et sapiunt, aliosque sic erudiunt. Cum autem terrena sapientia eorum qui de terra sunt, et de terra loquuntur, prenuntiat que uentura non sunt, quasi uentura sint, cum uerbum eorum apparere falsum incipit, quasi in terram  cadit; quia per euidentiam falsitatis illuc relabitur, unde per artem conficte falsitatis, uel per coniecturam false opinionis egreditur. Ergo uerbum in terram cadit, cum ad auctorem suum uacuum reuertitur, et terreni hominis uerbum esse inuenitur. Econtra, Dominus dicit: uerbum quod egredietur de ore meo, non reuertetur ad me uacuum . Potest autem et aliter intelligi quod dictum est: Non cecidit ex omnibus uerbis eius in terram. Quoniam enim prophetice comminationes Samuelis contra domum Heli et contra domum Saul, quasi quedam sagitte erant ad feriendum misse, pro similitudine sagittarum que feriunt quod appetunt, nec frustra in terram cadunt, recte dictum est: Non cecidit ex omnibus uerbis eius in terram. Sicut  agnitus est Samuel, quod propheta esset Domini, ex eo quod uenit sermo eius quem locutus est; sic agnitus est Isaias et Ieremias, ceterique prophete, ex eo quod impleuit Dominus, quod per eos locutus est. Attende lectioni prophetarum, et diligenter considera que et quanta prophetauerunt contra decem tribus Isrel, contra Iudam et Ierusalem, contra diuersas in circuitu gentes, regnaque diuersa, et inuenies ea sic esse impleta, sicut constat esse predicta. Quis post tantam manifeste ueritatis certitudinem dubitare debet, in spiritu Dei prophetas locutos fuisse, et uerbum Dei esse quod ad illos factum est, et quod per illos nobis annuntiatum est? Illis enim Deus reuelauit per spiritum suum. Spiritus  enim omnia scrutatur, etiam profunda Dei. Quis enim scit hominum que sunt hominis, nisi spiritus hominis qui in illo est? Ita et que Dei sunt, nemo cognoscit, nisi Spiritus Dei.



Diuini et dii gentium tempora et momenta non norunt, sed solus Deus.

Non sapientes Aegypti, non augures celi, non dii gentium, status temporum et mutationes rerum a constitutione mundi annuntiare potuerunt. Unde Isaias ad Aegyptum loquens, ait: Ubi sunt nunc sapientes tui? Annuntient tibi, et indicent quid cogitauerit Dominus exercituum super Aegyptum . uides, quo modo propheta presciens et predicens mala que uentura erant super Aegyptum, insultat sapientibus, qui hec annuntiare et indicare nequiuerunt.  Idem propheta cum contra Babylonem prophetaret, dicit: Defecisti in multitudine consiliorum tuorum; stent et saluent te augures celi, qui contemplabantur sidera, et supputabant menses, ut ex eis annuntiarent uentura tibi . Et diis gentium insultans, idem ait: Accedant, et nuntient nobis quecunque uentura sunt. Priora que fuerunt, nuntiate, et ponemus cor nostrum, et sciemus nouissima eorum. Annuntiate que uentura sunt in futurum, et sciemus, quia dii estis uos . Priora, inquit, que fuerunt, nuntiate, et ponemus cor nostrum. Ac si diceret: Priora que fuerunt ab initio seculi, cum nondum essetis, nuntiate nobis, si potestis: quod si feceritis, ponemus cor nostrum, ut pro diis colamus uos; et per priora nobis nuntiata sciemus  nouissima eorum, priorum scilicet, id est que post priora in nouissimo uentura sunt, nobis nota erunt, si prioribus nuntiatis, et hec fuerint nobis nuntiata. Adiungit propheta, et dicit: Annuntiate nobis que uentura sunt in futurum, et sciemus quia dii estis uos: quibus uerbis ostendit, annuntiatione futurorum uerum Deum posse agnosci, cuius est nosse tempora uel momenta. Unde idem propheta ex persona Domini dicit: Que prima fuerunt ecce uenerunt; noua quoque ego annuntio, antequam oriantur, audita uobis faciam . Ac si diceret: Mihi credite qui impleui que predixi. Quod manifeste apparet, quia que prima per me fuerunt annuntiata Ne, Abraham et Moysi, qui  fuerunt ante uos, illa uenerunt. Noua quoque que posthac uentura sunt predico uobis, ut me Deum esse credatis, et uerba prophetarum quasi Dei uerba suscipiatis. Et iterum dicit: Ego primus, et ego nouissimus; absque me non est Deus. Quis similis mei? uocet et annuntiet, et ordinem exponat mihi: ex quo constitui populum antiquum, uentura, et que futura sunt, annuntiet eis . Ac si diceret: Quis similis mei est in diis gentium? Si quis mei similis putatur, faciat que ego facio; uocet ea que non sunt, ut sint, sicut et ego uoco; annuntiet facta et facienda; ordinem factorum mihi exponat, et quid posterius fuerit, ex quo constitui populum antiquum, uel genus humanum in Adam, uel populum Isreliticum in semine Abrahe. uentura, inquit, et  que futura sunt, annuntient eis: quod si ipsi non possunt, et ego possum; restat, ut credatis, quod absque me non est Deus. Quantum autem ad cognitionem ueri Dei habendam, et ad fidem sermonum eius tenendam, proficiat futurorum predictio et impletio, frequenter apud eumdem prophetam insinuat Dominus, nunc ad se super futuris interrogandum inuitans, nunc se non in abscondito locutum protestans, nunc predicta et completa commemorans, uel futura prenuntians: Hec, inquit Isaias, dicit Dominus: uentura interrogate me, super filios uestros, et super opus manuum mearum mandate mihi. Ego feci terram, et hominem super terram creaui ego.  Ac si diceret: A me, et non ab alio, qui omnia possum, que facturus sum, interrogate;  quia opera mea me non possunt latere. Iterum dicit: Ego sum, et non est alius, non in abscondito locutus sum, in loco terre tenebroso . Ac si diceret: De celo uobis locutus sum, non in abscondito, unde demones solent illudere, uel homines illusores pro idolis responsa dare. Iterum dicit de captiuitate filiorum Isrel sub Nabuchodonosor, uel eorum liberatione sub Cyro loquens: Quis auditum fecit hoc ab initio? Ex tunc predixi illud. Nunquid non ego Deus et non est ultra Deus absque me? Ac si diceret: Ex ueritate predictionis, per euidentiam impletionis, cognoscite in me, non diuinationis coniecturam, sed diuinitatis prescientiam. Iterum dicit: Recordamini prioris seculi, quia ego sum  Deus, et non est ultra me Deus, nec est similis mei, annuntians ab exordio nouissima, et ab initio, que necdum facta sunt . Et iterum: Predixi ex tunc, antequam uenirent, indicaui tibi, ne forte diceres: Idola mea fecerunt hec . Ac si diceret: uerba mea prius audistis et opera mea postea uidistis, ut eadem opera mihi tribuatis et non idolis; quia opera mea non potuerunt predicere, nec similia facere.

Cum constet ex predictis Spiritum sanctum per Moysen et prophetas futura predixisse, consequenter constare debet eosdem uera scripsisse, et de preteritis que predicta et facta a Deo docti retulerunt, et de futuris, que predixerunt, et postea exhibita sunt; et de futuris, que predixerunt, et nondum impleta sunt. Constare etiam debet quod fidem  Scripture auctoritas Spiritus sancti confirmat, ut certum esse debeat, illum manifeste Spiritui sancto contradicere, qui prophetico sermoni presumpserit obuiare. Hinc B. Petrus in Epistola ait: Habetis firmiorem propheticum sermonem, cui benefacitis attendentes, tanquam lucerne lucenti in caliginoso loco, Spiritu sancto inspirante locuti sunt sancti Dei homines . Propheticus sermo lucerna est, iuxta quod Psalmista dicit: Lucerna pedibus meis uerbum tuum . Hec lucerna in caliginoso loco lucet, humane ignorantie tenebras illuminans, donec glorificatus in mundo, sicut dies illucescat, et donec idem Christus per fidem sicut lucifer in cordibus nostris oriatur. Unde intelligere debemus quod prophetia non est humani sensus  interpretatio, nec humane uoluntatis adinuentio siue traditio, sed Spiritus sancti reuelatio. Deus igitur, ut sciant omnes, quia ipse est conspector seculorum, per seruos suos prophetas futura predicens, prescientiam futurorum merito sibi uindicat, quam spiritus mendax, qui in ueritate non stetit, mendaciter sibi usurpat. Ipse enim est auctor mendacii, cuius iniquitas primo mentita est sibi, deinde homini. Sibi quidem, cum diceret in corde suo: In celum conscendam, super astra exaltabo solium meum, similis ero Altissimo . Hec cogitabat in corde suo, sed falso; quia frustratus est a spe sua, et fraudatus a desiderio suo. Unde Isaias, qui hec de eo scribit, insultans ei, dicit: uerumtamen ad infernum detraheris . Ac  si diceret: Quamuis cogitatio tua sit, ut in celum ascendas, ut hec et hec facias; tamen non ita erit, sed ad infernum detraheris. Ecce quod mentita est iniquitas sibi, predicendo in corde suo ut futurum, quod non erat futurum. Nec sufficit ei, ut fallatur, nisi et fallere moliatur. Accedens enim tentator ad mulierem, dixit: Cur precepit uobis Deus, ut non comederetis de omni ligno paradisi? Cui illa: De fructu lignorum que sunt in paradiso uescimur; de fructu uero ligni, quod est in medio paradisi, precepit nobis Deus ne comederemus, et ne tangeremus illud, ne forte moriamur. Dixit autem serpens: Nequaquam moriemini: scit enim Deus, quod in quacunque die comederitis ex eo, aperientur oculi uestri, et eritis sicut dii, scientes bonum et malum . Predixit Deus mortem secuturam, si homo non obediret. Ob hoc autem predixit, ut homo obediendo mortem uitaret, et immortalitatem haberet; diabolus autem immortalitatem promittens, ut per fidem false promissionis immortalitatem auferret, dixit: Nequaquam moriemini. Et promissionem promissione cumulans, addit: Aperientur oculi uestri, et eritis sicut dii, scientes bonum et malum. Qua promissione uidetur ei promittere prescientiam futurorum, occurrens ignorantie mulieris, que dubitando dixisse uidetur: Ne forte moriamur. Ac si diceret: Ne dubites, quasi ignorans, quid futurum sit; sed certa sis, quod cum comederitis, aperientur oculi uestri in cognitione occultorum, et habebitis scientiam diuinam sicut dii, qua prescietis bona,  que uobis uentura sint, uel que mala uentura non sint. Hoc autem scire Deum dixit, quod dixisse uidetur, ut inuidie suspicionem contra Deum suscitaret; quasi maligne prohibuisset hominem ab esu huius ligni, ne uidelicet immortalis fieret, et scientiam boni et mali haberet. Diabolus itaque, ut sibi crederetur, se prescium fore futurorum suadere uoluit, et falsa predictione futurorum mulierem seduxit, et impietatem infidelitatis, qua Deo non crederetur, induxit.



Quod in ore prophetarum et apostolorum stat uerbum fidei.

Deus uero insidiis malignitatis eius competentiori modo occurrens ut impietatis malum destrueret, et uera futurorum predictione fidem solidaret, prophetas  inspirauit, quos premisit in mundum, antequam ipse ueniret, ut aduentum eius prenuntiarent, et de operibus que in mundo facturus erat, testimonium perhiberent. Ipse uero in mundum ueniens apostolos elegit prophetarum successores, qui nuntiarent impleta que a prophetis dudum fuerant prenuntiata. Quoniam autem unus spiritus prophetas et apostolos testes Christi impleuit, recte in ore eorum stat uerbum fidei, sicut scriptum est: In ore duorum uel trium testium stat omne uerbum . In ore inquit, quasi in uno. Uno enim ore loquuntur, qui concorditer loquuntur, qui ueritati concordant, et sibi. Alioqui testes non sunt, si diuersa sentiunt, et diuersa proferunt, pro eo quod ueritatis conscii non sunt.



De concordia testium et testimoniorum, et de collatione dictorum et factorum.


Concordia autem testium concordia est testimoniorum; et concordia testimoniorum concordia est uerborum et uerborum, siue operum et operum, siue uerborum et operum. Hec enim sunt testimonia, ut predictum est, uerba uidelicet et opera. Concordant autem uerba prophetarum et uerba apostolorum. Hi enim nuntiauerunt impletum, quod illi predixerunt futurum. Unde Christus in Euangelio Ioannis dicit: In hoc uerbum uerum, quia alius est qui seminat, alius est qui metit. Ego uos misi metere, quod uos non laborastis. Alii laborauerunt, et uos in labores eorum introistis . Laborauerunt prophete, alios docendo, alios monendo et increpando,  et ab incredulis persecutionem patiendo. Laborauerunt autem, ut superstitionem destruerent, et errantes ad cultum ueri Dei reuocarent: cuius laboris fructus Apostolis est reseruatus, qui metentes fructum laborantium prophetarum, gentes in fide congregauerunt, sicut predictum fuerat a prophetis. Ipsa enim uocatio gentium per apostolos a prophetis prenuntiata fuit: qui cum predicarent impletum quod fuerat prenuntiatum, concordant uerba apostolorum uerbis prophetarum, et opera impletionis uerbis predictionis: qua concordia testium uel testimoniorum constat uerum esse uerbum prophetarum et apostolorum. In hoc enim stat uerbum, in quo constat esse uerum. Ut constet esse uerum, tria concurrunt, conscientia ueritatis, uox  testantis, concordia contestantis. Propterea prophete et Apostoli ueri testes sunt, et eorum testimonia conuenientia et sufficientia inuenta sunt; quia ea ipsi, spiritu docente, ueritatis conscii facti, et ipsam constanti confessione protestati sunt, et in omnibus concorditer locuti sunt. Concordia autem uerborum quanta sit, ex eo ostenditur, quod apostoli predicationem suam dictis prophetarum confirmarunt. Concordia operum manifeste apparebit, si ea que precesserunt in figura, iis conferantur, que in ueritate nunc sunt exhibita, iuxta quod Dominus dicit: Sicut exaltauit Moyses serpentem in deserto, ita exaltari oportet Filium hominis . Et iterum: Sicut fuit Ionas in uentre ceti tribus  diebus et tribus noctibus, ita erit Filius hominis in corde terre tribus diebus et tribus noctibus . Huiuscemodi autem collatione figure et ueritatis pleni sunt libri apostolorum et orthodoxorum Patrum: in quibus duorum Testamentorum consonantia demonstratur, ut fidei ratio lucidius aperiatur. Siue ergo uerba uerbis, siue uerba uel opera operibus comparentur, totum inuenietur consonum, quod in utroque Testamento de Christo scriptum est; nullaque poterit contrarietate infirmari, quod tam concordi testificatione dignoscitur roborari. De hac collatione scriptum est: Maria autem conseruabat omnia uerba hec, conferens in corde suo . Que sunt enim que conferebat in corde suo, nisi que ipsa uiderat, et audierat, uel a prophetis  predicta, uel ab angelis pastoribus nuntiata, uel ab ipsis pastoribus aliis propalata? De hac collatione et ipsa dicit: Suscepit Isrel puerum suum, recordatus misericordie sue, sicut locutus est ad patres nostros, Abraham, et semini eius in secula . De hac collatione Petrus, in Actibus apostolorum dicit: Deus qui prenuntiauit per os omnium prophetarum, pati Christum suum, impleuit sic . Et iterum dicit: Omnes prophete a Samuele et deinceps, qui locuti sunt, annuntiauerunt dies istos .



Quod tanta concordia testium sit a Spiritu sancto.

Tanta concordia prophetarum, qui diuersis locis diuersisque temporibus consona de Christo prenuntiauerunt, a quo, uel quomodo potuit procurari,  nisi a Spiritu ueritatis: qui unam ueritatem sic eos docuit ut de Christo idem sentirent, dicerent et scriberent, et ab inuicem non discordarent? Qui quidem Spiritus de apostolis eis reuelauit, quod post eos essent uenturi: et que ab ipsis predicta fuerunt, mundo palam predicaturi. Idem Spiritus eis scribenda dictauit, ut Scripture perpetuitate ad nostra tempora peruenirent, que a prophetis fuerant predicta, cum per apostolos nobis nuntiarentur impleta. Propterea lectio legis et prophetarum nobis necessaria, studiosaque meditatione digna est, ut quod nobis suggeretur credendum, innotescat dudum a Deo fuisse reuelatum.



De illis qui legem negligunt, aut in Scripturis Christum non intelligunt.

 Illis ergo, qui legere uel audire negligunt, ut sint inexcusabiles, dicitur: Habent Moysen et prophetas, audiant illos . Illis autem qui Moysen et prophetas legunt, et non intelligunt, dicitur: Scrutamini Scripturas, quia uos putatis in ipsis uitam eternam habere: et illa sunt, que testimonium perhibent de me; et non uultis ad me uenire, ut uitam habeatis . Monentur scrutari Scripturas, que testimonium perhibent de Christo, ut in eis Christum querant, et inueniant, et sic uitam habeant. Christus nimirum in Scripturis credentibus reuelatur, a non credentibus uero absconditur. Propterea in Scripturis errant, qui Christum ignorant. Unde et Sadduceis qui dicunt resurrectionem  non esse, ipsa ueritas per se dicit: Erratis uos, nescientes Scripturas, neque uirtutem Dei . Ac si diceret: Ideo erratis, quia nescitis Scripturas; ideoque nescitis Scripturas, quia nescitis uirtutem Dei. Christus autem Dei uirtus est, et Dei sapientia. Proinde qui Christum ignorant, Scripturas non intelligunt. Ille enim sunt, que testimonium perhibent de Christo. Unde Philippus, cum inuenisset Nathanelem, dixit ei: Quem scripsit Moyses in lege, et prophete, inuenimus Iesum filium Ioseph .



uarie opiniones de Christo, eorum, qui eum presentem in carne uiderunt.

Qui Christum in carne presentem uiderunt, alii eum nesciebant, alii uero sciebant; et qui sciebant,  prophetam eum, iustum et Filium Dei dicebant. Qui autem nesciebant, aliquid horum de ipso negabant, aut dubitabant. Nathanel autem confessus est, et dixit: Rabbi, tu es Filius Dei; tu es rex Isrel . Confessus est et Nicodemus, qui dixit: Rabbi, scimus, quia a Deo uenisti. Nemo enim potest signa facere, que tu facis, nisi fuerit Deus cum eo . Mulier autem de Samaria, que uenit haurire aquam, dixit: Domine, uideo quia propheta es tu . Ex ciuitate autem illa multi crediderunt in illum, et dicebant: Ipsi audiuimus et scimus, quia hic est uere Saluator mundi . Quidam autem Iudei querebant interficere eum, quia non solum soluebat Sabbatum, sed et Patrem suum dicebat Deum, equalem se faciens Deo . Quidam  uero cum uiderent quod fecerat signum de quinque panibus et duobus piscibus, dicebant: Quia hic est uere propheta, qui uenturus est in mundum . Quidam autem dicebant: Nonne hic est iehsu, Ioseph filius, cuius nouimus patrem et matrem? Quomodo ergo dicit hic, quia de celo descendi?  Petrus autem dixit: Nos credimus et cognouimus, quia tu es Christus Filius Dei . Querebant autem eum in die festo, et dicebant: Ubi est ille? Et murmur multum de illo erat in turba . Quidam autem dicebant: Quia bonus est; alii autem dicebant: Non, sed seducit turbas  Quidam mirabantur, dicentes: Quomodo hic litteras scit, cum non didicerit . Alii autem dicebant: Christus cum uenerit, nunquid plura signa faciet,  quam hic facit?  Cum audissent sermones eius, dicebant: Hic est uere propheta; alii dicebant: Hic est Christus. Quidam autem dicebant: Nunquid a Galilea Christus uenit?  Alii dixerunt: Nunquam sic locutus est homo , sicut iste homo loquitur: alii autem non crediderunt, quia Patrem eis dicebat Deum . Alii dixerunt: Nonne benedicimus nos, quia Samaritanus es tu, et demonium habes?  Alii dicebant: Non est hic homo a Deo, qui Sabbatum non custodit. Alii dicebant: Quomodo potest homo peccator hec signa facere?  Iterum dixerunt: Nos scimus, quia hic homo peccator est  Dissensio iterum facta est inter Iudeos, propter sermones eius. Dicebant autem  multi ex ipsis: Demonium habet, et insanit. Quid eum auditis? Alii, Hec uerba non sunt demonium habentis. Nunquid demonium potest cecorum oculos aperire?  Quidam dicebant: De bono opere non te lapidamus, sed de blasphemia; et quia tu homo cum sis, facis teipsum Deum . Martha uero dixit: Ego credidi, quia tu es Christus Filius Dei, qui in hunc mundum uenisti . Pharisei dixerunt: uidetis, quia nichil proficimus? Ecce mundus totus post eum abit . Item scriptum est: Ex principibus multi crediderunt in eum; sed propter Phariseos non confitebantur, ut de Synagoga non eiicerentur . Discipuli uero dixerunt: Ecce nunc palam loqueris, et prouerbium nullum dicis: In hoc cognouimus, quia a Deo existi .  Dixerunt Iudei Pilato: Si non esset hic malefactor, non tibi tradidissemus eum . Iterum dixerunt: Secundum legem debet mori, quia Filium Dei se fecit . Hec in Euangelio Ioannis scripta sunt. Apud Mattheum uero sic scriptum est: Abiit opinio eius in totam Syriam . uisis uero miraculis, quidam dixerunt: Nunquam apparuit sic in Isrel . Alii dixerunt: In principe demoniorum eiicit demonia . Et iterum: Hic non eiicit demones, nisi in Beelzebub principe demoniorum . Quidam dixerunt: Nonne mater eius dicitur Maria, et fratres eius Iacobus, et Ioseph, et Simon, et Iudas; et sorores eius nonne omnes apud nos sunt?  Audiuit Herodes tetrarcha famam Iesu, et ait principibus suis:  Hic est Ioannes Baptista; ipse surrexit a mortuis . Christo autem discipulos suos interrogante, et dicente: uos autem quem me esse dicitis, respondens Simon Petrus dixit: Tu es Christus Filius Dei uiui . Centurio uero ait: uere Filius Dei erat iste . In Euangelio uero Marci, sic scriptum est: Conuenit iterum turba, ita ut non possent neque panem manducare. Et cum audissent sui, exierunt tenere eum: dicebant enim: Quia in furorem uersus est . Scribe, qui ab Ierosolymis descenderant, dicebant: Quoniam Beelzebub habet . Quidam dixerunt: dixerunt: Nonne iste est fabri filius et Marie; frater Iacobi et Ioseph, et Iude, et Simonis?  Apud Lucam, sic scriptum est: Mirabantur in uerbis gratie, que procedebant  de ore ipsius: et dicebant: Nonne hic est filius Ioseph?  Quidam uero dicebant: Benedictus qui uenit rex in nomine Domini; pax in celo, et gloria in excelsis .



Quod Christus iustus comprobatur.

Attende ex superioribus, quam uarie fuere opiniones de Christo; aliis dicentibus, quia bonus est; aliis, quia non est. Diuersis diuersa sentientibus, et prout sentiebant diuersa proferentibus, Christus bonus, et iustus comprobatur ex uita sua et doctrina. Incipiens enim facere et docere, uerbo et exemplo queque sancta, queque pudica et honesta, queque Deo placita, et bonis moribus conuenientia, sic agebat et sic predicabat, ut inter insidias inimicorum  qui eum obseruabant, nulla iuste reprehensionis occasio, siue in uerbis, siue in moribus eius ullatenus potuisset inueniri. Quis humilitatem, et patientiam, et caritatem, et totius sanctitatis formam in operibus suis ita exhibuit, et ita seruauit, ut ille? Quis perfectior emulator sancte paupertatis, et contemptor terrene uanitatis, magis quam ille! Quis superbiam, inuidiam, odium, iram, cupiditatem, auaritiam, luxuriam, gulam, iniquitatem, falsitatem, criminum flagitia, et omnium peccatorum genera ita persecutus est, ut ille? Quis uoluntatem Dei in omnibus facere curauit, et quis eius gloriam magis quesiuit, quam ille? Propter quod Pater de ipso dicit: Hic est Filius meus dilectus, in quo mihi complacui . Quis a peccato  et a dominatione principis huius mundi liberior fuit, quam ille? Propter quod dicit: uenit princeps mundi huius, et in me non habet quidquam . Quis inter homines sanctior et innocentior fuit; quam ille? Propter quod dicit: Quis ex uobis arguet me de peccato?  Quis potentius immundis spiritibus, uentis quoque et mari imperabat, ut ille? Quomodo potuerunt in uno homine conuenire tanta signorum potentia, tanta uerborum sapientia, tanta uirtutum gratia, tanta uite puritas, tam manifeste doctrine ueritas, nisi a Deo esset, nisi bonus et iustus esset? Qui cum accusaretur ante faciem Pilati, quasi reus mortis, hi qui per inuidiam tradiderunt eum de confessione ueritatis quasi de blasphemia arguebant eum. Et cum non  haberent quod ei obiicerent, aut quod probabiliter aduersus eum confingerent, uere accusationis defectu, et uerisimilium mendaciorum inopia, compulsi sunt dicere: Si non esset hic malefactor, non tibi tradidissemus eum . Quasi malus esset, quisquis illis non placeret. Scrutati sunt iniquitates, ut inuenirent quid ei obiicerent; sed defecerunt scrutantes scrutinio, cum non haberent, unde conuincerent. Sagitte paruulorum facte sunt plage eorum; infirmate sunt contra illos lingue eorum . Accusationes eorum uacue et irrite facte sunt, ita ut iudex diceret: Nullam in eo inuenio causam . A iudice ergo absolutus, iudicante illo dimitti, ab illis est iniuste  iudicatus, a quibus fuerat per inuidiam accusatus. Talis ergo accusatio, talisque condemnatio non probant Iesum fuisse iniustum, sed magis nos admonent ut credamus eum iustum; cuius uita etiam ab inuidis apud iudicem infamari non potuit. Ex hoc enim magis sanctitas eius commendatur, quod uita eius talibus non placuit, cum iustorum magna hec laus sit, pessimis displicere. Illi autem qui de Christo dixerunt, quia malus est, quam rationem sue assertionis reddere possunt? Et si nullam, imo quia nullam reddere possunt; accedant, et nobiscum dicant, quia bonus est, nec mediocriter bonus, sicut ceteri, qui boni dicuntur, sunt; nec sic bonus, ut putasse uidetur, qui dixit: Magister bone, quid faciam, ut uitam eternam possideam?  Cui respondit iehsu: Quid me dicis bonum? Nemo bonus nisi unus Deus . Deus autem essentialiter bonus est, cuius natura bonitas est: cui hoc est esse, quod bonum esse; quo quidem modo solus ipse bonus est. Christus autem secundum naturam assumptam homo est, et singulari modo bonus est, innocens, impollutus, segregatus a peccatoribus, et excelsior celis factus ; qui peccatum non fecit, nec inuentus est dolus in ore eius . Quoniam igitur constat, Iesum Nazarenum, uirum approbatum a Deo, sanctum esse, et iustum, et singulari modo bonum, et ab omni peccato liberum; uideamus an et ipse propheta sit.



Quod Christus propheta comprobatur.

 Prophetam autem esse, probatur ex predictione futurorum, que de se, et discipulis suis et de subuersione ciuitatis Ierusalem, et de iis, que post eius ascensionem in mundo futura erant, sicut post impleta sunt, uerissime predixit. Ante passionem quippe de seipso predixit, dicens discipulis suis: Ecce ascendimus Ierosolymam, et Filius hominis tradetur principibus sacerdotum, et Scribis, et condemnabunt eum morte. Et tradent eum gentibus ad illudendum, et flagellandum, et crucifigendum. Et tertia die resurget . Hec in ipso impleta uiderunt, qui cum ipso presentes fuerunt. Mulieres autem que uenerunt ad monumentum, sicut Lucas refert, cum duo uiri starent secus illas in ueste fulgenti, admonite sunt recordari, qualiter Dominus  locutus sit eis, ut per recordationem predictionis fidem haberent nuntiate sibi resurrectionis. Quid queritis, inquit, uiuentem eum mortuis? non est hic, sed surrexit. Recordamini, qualiter locutus sit uobis, dicens: Quia oportet Filium hominis tradi in manus peccatorum, et crucifigi, et die tertia resurgere . Et recordate sunt uerborum eius, et regresse a monumento, nuntiauerunt hec omnia illis undecim, et ceteris omnibus. De hac predictione principes sacerdotum et Pharisei ad Pilatum dixerunt: Domine, recordati sumus, quia seductor ille dixit, adhuc uiuens, Post tres dies resurgam . Et apud Mattheum angelus mulieribus dixit: Precedet uos in Galileam; ibi eum uidebitis: ecce  predixi uobis . Apud Marcum uero sic dicitur: Precedet uos in Galileam; ibi eum uidebitis, sicut dixit uobis . Attende, qualiter predictio inculcatur memoriter retinenda, ut per eius recordationem fides impletionis promptius admittatur. Hinc Petrus recordatione predicte sue negationis ad penitentiam reuocatur, sicut Mattheus scribit: Recordatus est Petrus uerbi quod dixerat iehsu: Ter me negabis, et egressus foras fleuit amare . Cum Dominus discipulis suis ascensionem ad Patrem, et futurum aduentum suum predixisset, ad memoriam predictionis confirmandam, que predixerat, replicat, et consequenter predictionis ueritatem ad fidem impletionis ualere demonstrat. Audistis, inquit, quia dixi uobis, uado et uenio ad  uos . Et post pauca subiungit: Et nunc dixi uobis, priusquam fiat, ut, cum factum fuerit credatis . Ascensio quippe eius oculis discipulorum uisibiliter exhibita, cum recoleretur eis predicta, sufficere debebat ad fidem eorum habendam, que audierunt predicta, et non uiderunt impleta. Apud Lucam, cum post resurrectionem coram discipulis manducasset, dixit ad eos: Hec sunt uerba que locutus sum ad uos: Cum adhuc essem uobiscum, quia necesse erat impleri omnia, que scripta sunt in lege Moysi, et prophetis, et psalmis de me . De discipulis uero dixit: Ecce ego mitto uos, sicut oues in medio luporum. Tradet enim uos in conciliis, et in Synagogis suis flagellabunt uos, et ante reges et presides ducemini propter me  . Hec post ascensionem Domini circa discipulos impleta fuisse, mundus cognouit, et testis est. De subuersione ciuitatis Ierusalem dixit: uenient dies in te, et circumdabunt te inimici tui uallo, et ad terram prosternent te, et filios tuos, qui in te sunt. Et non relinquent in te lapidem super lapidem, etc. . Palam est, hec omnia impleta esse, sicut a Domino predicta sunt. Predixit autem Dominus quod Euangelium eius in uniuerso mundo predicandum esset; quod in nomine eius gentes baptizande essent; quod fides eius in mundo recipienda esset; quod in nomine eius penitentia et remissio peccatorum predicanda esset; quod memoria mortis eius in uero sacrificio celebranda et frequentanda  esset. Scriptum quippe est: Euntes docete omnes gentes, baptizantes eos in nomine Patris, et Filii, et Spiritus sancti, docentes eos seruare quecunque mandaui uobis . His uerbis manifeste predicitur, omnes gentes baptizandas baptismo Christi, et doctrinam euangelicam ab eis seruandam, sicut eam Dominus apostolis tradidit. Scriptum est: Quid molesti estis huic mulieri? Opus bonum operata est in me. Amen dico uobis: Ubicunque predicatum fuerit Euangelium in toto mundo, dicetur et quod hec fecit in memoriam eius . His uerbis ostenditur, Euangelium in toto mundo predicandum, et bonum opus mulieris in memoriam eius predicatione Euangelii ubique diuulgandum. Hec, sicut predicta sunt, nunc euidenter impleta uidemus.  Quod fides Christi in mundo recipienda esset, ostendit ipse, dicens: Et ego si exaltatus fuero a terra, omnia traham ad meipsum . Et cum turbe clamarent, sicut Lucas refert: Benedictus qui uenit, rex Isrel, in nomine Domini, Phariseis dicentibus ad illum: Magister, increpa illos; respondit: Dico uobis si tacuerint, lapides clamabunt . Hoc autem dicebat de gentibus, que crediture erant in eum; de quibus in Euangelio Matthei dicit: Auferetur a uobis regnum Dei, et dabitur genti facienti fructum eius . Quod penitentia et remissio peccatorum in nomine eius predicanda esset, ostendit ipse discipulis post resurrectionem loquens, et sicut Lucas refert, dicens: Sic oportebat Christum pati, et resurgere a mortuis die tertia; et  predicari in nomine eius penitentiam et remissionem peccatorum in omnes gentes . Quod memoria mortis eius in oblatione ueri sacrificii celebriter frequentanda esset, demonstrat dicens: Hoc est corpus meum, quod pro uobis tradetur: hoc facite in meam commemorationem . Ecce hec omnia, ut a Domino predicta sunt, sic in conspectu omnium gentium adimpleta sunt. Que cum predicerentur, et predicta scriberentur, poterant adhuc impossibilia et incredibilia uideri. Quis enim tunc, nisi a Deo ad hoc uidendum inspiratus, credere posset, quod omnes gentes cultibus demoniorum dedite idola sua abiicerent, quod unum Deum uerum cognoscerent; quod Iesum Nazarenum crucifixum, mortuum et sepultum a mortuis resurrexisse,  et in celum ascendisse crederent, eumque sicut uerum Deum adorarent, eique sicut uero Deo seruirent? Hec autem mutatio antequam fieret, tam incredibilis, et nunc postquam facta est, tam mirabilis, et tam palam omnibus conspicabilis, a quo potuit fieri, nisi ab eo, qui hoc presciuit et futurum predixit? Quis hominum hoc facere posset? Quis demonum, etiamsi posset, hoc facere uellet? Fides nimirum Christi regna hominum obtinuit, principatum demonum destruxit.

Et hec quidem facta sunt, non manu, non in gladio et hasta, non in uirtute bellici laboris et sudoris; sed in humilitate Christi, in mansuetudine Christi, in cruce et morte Christi, in patientia iustorum,  in millibus martyrum Christum confitentium, et pro Christo morientium. Facta sunt hec, non in sapientia uerbi, non in sublimitate sermonis, non in persuasibilibus humane sapientie uerbis, non per fortia et alta huius mundi, ut non euacuetur crux Christi; sed ad hec facienda elegit Deus stulta et infirma et ignobilia huius mundi, ut per homines simplices confunderet mundi sapientes; per apostolos obtineret philosophos; per piscatores triumpharet imperatores.



Christus Filius Dei; signa aduentus eius.

Certissime igitur et firmissime credendum est, et constantissime confitendum quod iehsu Christus uir sanctus et propheta, etiam Filius Dei est, qui a Patre exiuit, et uenit in hunc mundum. Hoc enim  de se ipse dixit; nec tantum honorem mendaciter sibi usurpauit. Quis enim sic usurparet, qui sanctus et propheta esset? Fidelis ergo sermo, et omni acceptione dignus; quia iehsu Christus uenit in hunc mundum, peccatores saluos facere . Signa autem aduentus huius certissima sunt hec: Excecatio, dispersio et depositio Iudeorum: uocatio et illuminatio gentium; idololatrie subuersio et uere religionis institutio, qua uerus Deus adoratur in spiritu et ueritate, per Dominum nostrum Iesum Christum. Hec autem mutatio circa gentes commotio terre est: de qua Psalmista dicit: Afferte Domino patrie gentium, afferte Domino gloriam et honorem, etc. . Et post pauca: Commoueatur a facie eius uniuersa terra: dicite in gentibus,  quia Dominus regnauit . Hec mutatio correctio orbis est, de qua subiungitur: Etenim correxit orbem, qui non commouebitur . Signa autem aduentus Christi, que in prophe is scripta sunt, quamuis ad aliquam mirabilem mutationem circa has creaturas, montium, uallium, aquarum, arborum, animalium, aliorumque similium, pertinere uideantur: mystice tamen attendenda sunt hec, et super hac commotione terre, et correctione orbis, spiritualiter intelligenda. Consideremus hoc ex similium comparatione. In Malachia propheta Dominus loquitur, dicens: Ecce ego mittam uobis Eliam prophetam, et conuertet cor patrum ad filios, etc. . Et apud Lucam angelus ad Zacariam de Ioanne loquitur, dicens: Multos filiorum Isrel conuertet ad  Dominum, ut conuertat corda patrum in filios, etc.; parare Domino, plebem perfectam . uides in precursoribus primi et secundi aduentus Christi, que sit causa, quodue officium precursionis eorum, corda uidelicet conuertere ad Dominum. Ex hoc intellige, hanc ipsam causam esse aduentus Christi, qui in hunc mundum uenit peccatores saluos facere, et per fidem et penitentiam ad Dominum Deum ipsorum conuertere. uenit autem in hunc mundum, non ut iudicet mundum, sicut in nouissimo die iudicaturus est; sed ut saluetur mundus per ipsum. uenit tamen in hoc primo aduentu saluans, et aliquo modo iudicans; saluans in iis qui credunt in aduentu eius, iudicans in iis qui non credunt. Causa ergo aduentus eius misericordia est et iudicium. Hinc  Habacuc propheta dicit: Respondit mihi Dominus et dixit: Scribe uisum, et explana eum super tabulas, ut percurrat, qui legerit eum; quia uisus procul; et apparebit in finem, et non mentietur: si moram fecerit, exspecta eum, quia ueniens ueniet, et non tardabit. Ecce qui incredulus est, non erit recta anima eius in semetipso; iustus autem in fide sua uiuet . uide et considera quam manifeste propheta predicit eos, qui non credunt in aduentu Christi, non iustificari, eos autem qui iustificantur, ex fide uiuere. Hinc ipse Dominus in Euangelio Ioannes dicit: In iudicium in hunc mundum ueni: ut qui non uident uideant, et qui uident ceci fiant . Iudei, qui antea crediderunt, modo non  credunt; gentes uero, que antea non crediderunt, modo credunt. Iudicium ergo hoc est contra Iudeos, quorum gloriatio exclusa est, et contra demonia et idola, quorum ueneratio abolita est. Unde nobis Christum confitentibus exsultandum est, sicut scriptum est: Et exsultauerunt filie Iude, propter iudicia tua, Domine . Et iterum: Tunc exsultabunt omnia ligna siluarum a facie Domini, quoniam uenit iudicare terram . Nobis siquidem ex gentibus uocatis, qui dudum sicut ligna siluarum fuimus, in hoc exsultandum est, et super hoc Domino confitendum quod, Iudeis excecatis demonibusque eiectis, per fidem illuminati sumus: per quam intelligimus, quod dii gentium demonia; Dominus autem celos fecit. Cognita ergo causa aduentus  Christi, ex ea inuestigari debent signa aduentus eius, que sunt mirabilia opera eius: propter que, ut ea faceret, uenit; que et ueniens mirabiliter fecit. De quibus Psalmista dicit: Cantate Domino canticum nouum, quia mirabilia fecit . Dic nobis, propheta Domini, que sunt mirabilia que fecit Dominus? Saluauit sibi dextera eius, et brachium sanctum eius . Dic adhuc manifestius: Notum fecit Dominus salutare suum; ante conspectum gentium reuelauit iustitiam suam. Recordatus est misericordie sue, et ueritatis sue domui Isrel. uiderunt omnes fines terre Salutare Dei nostri . Hec sunt mirabilia, que fecit Dominus, per que recordatus est antique promissionis sue, ut eam adimpleret in tempore suo. uerbum autem  promissionis hoc est: In femine tuo benedicentur omnes gentes . Hec est autem benedictio omnium gentium in semine Abrahe, quod est Christus: per quam misertus est Dominus omnium populorum, iram prime maledictionis auertens, gratiam restituens in illuminatione per fidem in aduentu Saluatoris; quem manifestauit Deus omni populo. De qua misericordia et benedictione Psalmista dicit: Deus misereatur nostri: etc. Ut cognoscamus in terra uiam tuam; in omnibus gentibus Salutare tuum. Letentur et exsultent gentes . Hoc ergo est signum aduentus Christi, testimonium omnium gentium, quo, sicut de eis prophetatum fuerat, de errore idololatrie et potestate diaboli se liberatas esse confitentur, agnoscentes Salutare  Dei, quod Deus in conspectu omnium gentium reuelauit.



De Iudeorum excecatione.

De Iudeorum excecatione Psalmista dicit: Obscurentur oculi eorum, ne uideant . Obscurantur autem oculi eorum circa legem, quam non intelligunt; circa tempus uisitationis sue, quod non cognoscunt; circa suam cecitatem, quam non attendunt. Spiritualis quippe legis intelligentia a Iudeis ablata est. Hinc Apostolus in secunda ad Corinthios Epistola ait: Usque in hodiernum diem cum legitur Moyses, uelamen est positum super cor eorum . Isaias uero dicit: Erit uobis uisio omnium, sicut uerba libri signati, quem cum dederint  scienti litteras, dicent: lege istum. Et respondebit: Non possum, signatus est enim. Et dabitur liber nescienti litteras . Quibus uerbis manifeste ostenditur quod lex non intelligenda ab iis, quibus data est; transferenda sit ad gentes, quibus ab initio data non est. Iterum dicit: Admirationem faciam populo huic, miraculo grandi et stupendo: peribit enim sapientia a sapientibus eius, et intellectus prudentium eius abscondetur . Miraculum grande et stupendum dicit, quod periit sapientia ab eis, et intellectus absconditus est ab eis. Et iterum: Nonne adhuc in modico et in breui conuertetur Libanus in Charmel, et Charmel in saltum reputabitur? Et audient surdi uerba libri signati die illa: et de tenebris et caligine oculi cecorum uiderunt? . His  uerbis significat conuersionem preputii in circumcisionem, per commutationem fidei, et circumcisionis in preputium; et gratiam legis intelligende nobis quondam surdis et cecis indultam. Et iterum: Non modo confundetur Iacob, nec modo uultus eius erubescet: sed, cum uiderit filios suos opera manuum mearum in medio sui sanctificantes nomen meum, et sanctificabunt sanctum Iacob, et Deum Isrel predicabunt: et scient errantes spiritu intellectum, et mussitatores discent legem . Tempus significat uocationis nostre, in quo nunc sumus. Ecce enim nos de gentibus credentes, quondam errantes, et mussitatores, legem ad nos translatam discimus; et profitemur nos esse filios Iacob, sed spiritu, et opera Isrel predicamus; quod est rubor et confusio  eorum. Et iterum: Ubi est litteratus, ubi uerba legis ponderans, ubi doctor paruulorum?  Ieremias uero dicit: Populus autem meus non cognouit iudicium Domini. Quomodo dicitis, sapientes nos sumus, et lex Domini nobiscum est? uere mendacium operatus est stylus mendax Scribarum . Cecitatem Iudeorum circa tempus uisitationis sue arguit Dominus, dicens ad ciuitatem Ierusalem: Non relinquent in te lapidem super lapidem, eo quod non cognouisti tempus uisitationis tue . Et in Euangelio Matthei ad Phariseos et Sadduceos, tentantes et rogantes, ut signum de celo ostenderet eis, respondens, ait: Facto uespere dicitis, serenum erit, rubicundum est enim celum; et  mane, hodie tempestas: rutilat enim triste celum. Faciem ergo celi diiudicare nostis; signa autem temporum non potestis scire. Generatio mala et adultera signum querit; et signum non dabitur ei, nisi signum Ione prophete . Hanc cecitatem arguit et Ieremias, cum dicit: Miluus in celo cognouit tempus suum; turtur, et hirando, et ciconia custodierunt tempus aduentus sui; populus autem meus non cognouit iudicium Domini . Hoc est autem iudicium, quod non cognouit, de quo, ut predictum est, Dominus dicit: In iudicium ego in hunc mundum ueni, ut qui non uident, uideant; et qui uident, ceci fiant . Hoc autem iudicium pro nobis est, et contra Iudeos. Rationem autem huius iudicii, in quantum contra Iudeos est, Apostolus in  Epistola ad Romanos edisserit: Gentes que non sectabantur iustitiam, apprehenderunt iustitiam; iustitiam autem que ex fide est. Isrel uero sectando legem iustitie, in legem iustitie non peruenit. Quare? Quia non ex fide, sed quasi ex operibus. Offenderunt enim in lapidem offensionis . Et infra: Aemulationem Dei habent, sed non secundum scientiam. Ignorantes enim Dei iustitiam, et suam querentes statuere, iustitie Dei non sunt subiecti. Finis enim legis Christus ad iustitiam omni credenti . In Christum igitur offendentes, et suam iustitiam constituere uolentes, ut non solum iusti uiderentur, sed et auctores iustitie haberentur, iusto Dei iudicio excecati sunt, et iudicium Domini non cognoscunt, tanto ceciores, quanto suam cecitatem  minus intelligunt, quam si intelligerent, peccatum non haberent. Unde cum Dominus dixisset: In iudicium ueni in mundum; ut qui non uident uideant, et qui uident ceci fiant; audientibus Phariseis, et dicentibus: Nunquid et nos ceci sumus; respondit: Si ceci essetis, non haberetis peccatum: nunc autem quia dicitis, uidemus, peccatum uestrum manet . Non est ambigendum, quod uerum sit, quod ueritas dicit. Si enim suo iudicio ceci essent, et cecitatem suam humiliter confiterentur, illuminatorem quererent, et peccatum cecitatis deinceps non haberent. Sed ideo manet peccatum eorum, quia, cum ceci essent, se uidere dicebant. Propter quod peccatum in toto orbe dispersi sunt; et de pristina dignitate, quam perdiderunt, cum magno  confusionis sue opprobrio depositi. De quorum dispersione et depositione Psalmista dicit: Deus ostendit mihi super inimicos meos, ne occidas eos: nequando obliuiscantur populi mei. Disperge illos in uirtute tua, et depone eos, protector meus, Domine . Ergo deiecti sunt in nationibus, et dispersi sunt in regionibus. Perdiderunt terram sanctam et ciuitatem sanctam Ierusalem, locum sue habitationis. Perdiderunt altare, et templum, locum sacrificii et orationis. Perdiderunt unctionem regni et sacerdotii. Denique perdiderunt et legem, quam in testimonium contra se portant, et non seruant. uerumtamen nobis eam seruant, ut nobis seruando seruiant, ut sciamus et per eos, quia lex a  Deo data est, in qua gratia testificata est, que in Christo nobis data est.



De uocatione gentium, et idololatrie subuersione.

De gentium uocatione, simul et Iudeorum abiectione, prophetauit Moyses, dicens: Ipsi me prouocauerunt in eo, qui non erat Deus, et irritauerunt in uanitatibus suis. Et ego prouocabo eos in eo, qui non est populus: et in gente stulta irritabo illos . Non populum autem et gentem stultam dicit multitudinem gentium quondam idololatrie deditam: quam Deus uocauit per gratiam suam, spretis Iudeis, a quibus et ipse spretus est. Isaias uero de illuminatione gentium dicit: Populus qui ambulabat in tenebris, uidit lucem magnam . Et iterum: Parum est, ut sis mihi seruus ad suscitandas tribus  Iacob, et feces Isrel conuertendas. Ecce dedi te in lucem gentium; ut sis salus mea usque ad extremum terre . Et iterum: Quesierunt me, qui ante non interrogabant: inuenerunt qui non quesierunt me. Dixi: Ecce ego, ecce ego, ad gentem, que non inuocauit nomen meum . Et iterum: Mittam ex eis qui saluati fuerint ad gentes, in mare, in Africam, in Libiam, tendentes sagittam: in Italiam et Greciam, ad insulas longe: ad eos qui non andierunt de me, et non uiderunt gloriam meam. Et annuntiabunt gloriam meam gentibus . De idololatrie subuersione, et idolorum proiectione, scribit Isaias dicens: In illa die idola penitus conterentur . Et iterum: In die illa proiiciet homo idola argenti sui, et simulacra auri sui, que  fecerat sibi . Et iterum: In die illa inclinabitur homo ad factorem suum, et oculi eius ad sanctum Isrel respicient: et non inclinabitur ad altaria, que fecerunt manus eius, et que operati sunt digiti eius: non respicient lucos et delubra . Et iterum: Ecce Dominus ascendet super nubem leuem, et ingredietur Aegyptum; et mouebuntur simulacra Aegypti a facie eius . Et Psalmista dicit: Confundantur omnes qui adorant sculptibilia, et qui gloriantur in simulacris suis .



De noue legis institutione.

De institutione Christiane religionis, qua Deus adoratur, non in carnalibus legis obseruantiis, sed in spiritu et ueritate, scribit Ieremias ex persona Domini: Dabo legem meam in uisceribus eorum, et  in corde eorum scribam eam, et ero eis in Deum, et ipsi erunt mihi in populum. Et non docebit unusquisque uir proximum suum, et uir fratrem suum, dicens: Cognosce Dominum. Omnes enim scient me a minimo usque ad magnum dicit Dominus . Et de abolitione carnalium sacrificiorum idem dicet ex persona Domini: Ut quid mihi thus de Saba affertis, et calamum suaue olentem de terra longinqua?  Holocausta uestra non sunt accepta; et uictime uestre non placent mihi . Ezechiel uero dicit: Dabo uobis cor nouum, et spiritum nouum ponam in medio uestri; et faciam, ut in preceptis meis ambuletis . Isaias uero ex persona Domini dicit: Ad quem respiciam, nisi ad pauperculum, et contritum spiritu, et trementem  sermones meos? Qui immolat bouem, quasi qui interficit uirum; qui mactat pecus, quasi qui excerebrat canem; qui offert oblationem, quasi qui sanguinem suillum offerat; qui recordatur thuris quasi qui benedicit idolo . Quibus uerbis ostendit Deus humilitatem et contritionem spiritus, et timorem sanctum, hoc est puritatem cordis sibi placere; non carnalia Iudeorum sacrificia, que sibi accepta non sunt.

Hec, et alia quamplurima de excecatione Iudeorum, et illuminatione Gentium, de abolitione ueterum, et institutione nouorum, in lege, et  prophetis, et psalmis, tam manifeste scripta sunt, ut a Iudeis nullatenus negari, nullatenus possent ignorari, nisi malitia cor eorum mirabiliter et miserabiliter excecasset. ueritas instillatur auribus eorum, et non audiunt; ueritas ingeritur oculis eorum, et non attendunt; legem Dei, sicut ceci, lucernam portant in manu, et uiam nesciunt. O Iudee impie, inuide, quid glorie Dei inuides, et saluti gentium? An Iudeorum Deus tantum? Nonne et gentium? An a solis Iudeis adorandus est Deus? Nonne scriptum est: Reminiscentur et conuertentur ad Dominum uniuersi fines terre: et adorabunt in conspectu eius uniuerse familie gentium ? Nonne scriptum est: Omnes gentes quascunque fecisti, uenient et adorabunt coram te, Domine, et  glorificabunt nomen tuum?  Quid Dei misericordiam Deique cultum intra unius gentis et unius loci angustias concludis? An non licet gentibus Deum inuocare? Liceat eis, quod Isaias predixit: In illa die erit radix Iesse, qui stat in signum populorum, ipsum gentes deprecabuntur. . Et Iel propheta dicit: Omnis qui inuocauerit nomen Domini, saluus erit . Testis est Isaias, quod domus orationis communis est et gentibus. Dicit enim ex persona Domini: Domus mea domus orationis uocabitur cunctis gentibus . An non est altare Domini in Ierusalem? Isaias dicit: In illa die erit altare Domini in medio terre Aegypti, et titulus Domini iuxta terminum  eius, erit in signum et in testimonium Domino exercituum in terra Aegypti . Ergo cultus Dei et misericordia Dei communis est et gentibus. Conclusit enim Deus omnia in infidelitate, ut omnium misereatur. Omnes peccauerunt et egent gloria Dei. At impletum est in Iudeis, quod Ieremias dicit: Hec est gens, que non audiuit uocem Domini Dei sui, nec recepit disciplinam. Periit fides, et ablata est de ore eorum . Fides autem de ore eorum ablata nobis data est, ut credamus et confiteamur, quia Dominus iehsu Christus in gloria est Dei Patris.





BALDUINI CANTUARIENSIS EPISCOPI LIBER DE SACRAMENTO ALTARIS SEU EPISTOLA AD BARTHOLOMEUM OXONIENSEM EPISCOPUM.

 Amantissimo domino et Patri. B., Dei gratia Oxoniensi episcopo, frater BALDUINUS Fordensis monasterii seruus, eternam in Domino salutem.

Reuerenda nomina magistri, domini et Patris, singula ius suum in me uindicant tibi: et multiplici necessitate obediendi pene preripiunt me mihi, ut meus non sim, sed tuus; cui post Deum debeo id omne quod sum, et quod possum. uerum in ipsa obediendi necessitate libera est uoluntas mea a necessitate, cum necessitas cedat uoluntati, non uoluntas necessitati. Ex uoluntate enim est necessarium, quod non est necessitate uoluntarium. Hec enim libertas restituit me mihi, ut meus sim, licet tuus; et plus meus, quam tuus: plus enim compos  uoti mei, cum tue obedio uoluntati. Timor enim et amor, et ex utroque mista reuerentia, iampridem obtinuerunt cor meum, ut deliberatum haberem, non negare, quod uelles; non recusare, quod iniungeres. uerumtamen cum auctoritas tua me premeret, et caritas urgeret, ut de inestimabili sacrificio ueritatis aliqua scribenda dictarem, et dictata scriberem, ad edificationem fidei profutura; in disceptatione cogitationum mearum ita mente diuisus sum, ut timens non obedire, multo magis timerem et obedire. Utrinque enim certi periculi metus me arctabat; sed quod magis mihi periculosum, hoc et mihi magis miraculosum. Res enim magna est, et longe supra me, et quomodo potero ad eam?  Profundum sacramentum sacro uelamine rectum, ineffabile, incogitabile, incomprehensibile! Quis ego sum, ut casto et puro sermone, sicut oportet, decet, et expedit, eloqui sufficiam? Nam ad tante profunditatis caliginem sensus non admittitur, ratio hebetatur, intellectus obstupescit, mens in suis conatibus se non expedit, et sermo deficit. Supra omnem sensum, rationem, et intelligentiam; supra linguas hominum et angelorum est hoc inscrutabile secretum: lingue autem facilis est lapsus, et erumpentis sermonis leuis excursus. Res autem impossibilitati proxima est, omnia uerba diligenti cautela  obseruare, et omnes sermones in statera iudicii librare, ut nichil exeat in circumspectum, nichil suspectum. Unus autem sermo in re tam sancta incaute prolatus, uel non pure intellectus, citra errorem non nunquam ingerit suspicionem erroris. Pro quo periculo uitando, cum uera excusatione et crebra dilatione apud dilectionem tuam agerem, ne in sententia perseuerares, te immobilem expertus et perseuerantia tua uictus, ne obedientie deessem et caritatem tuam lederem; tandem sicut qui periculum periculo declinat, timori cessi contra timorem. Non enim mihi liberum fuit, pertinaciter nolle, quod tantopere uoluisti. Confisus ergo de adiutorio Dei, quod inuitus suscipio, non indeuotus tamen attentare curabo: et quod necessitas  imponit, deuotio utcunque consummabit. Possunt quippe coacta initia nonnunquam spontaneos habere processus. Nam et equi flagellis adacti, sepe cum currere ceperint, feruent desiderio currendi; et paruuli studiis literarum non sponte addicti, cum profecerint, flagrant amore discendi. Et ego quidem ad propositum ferueo, sed non sufficio. uelle enim adiacet mihi, perficere autem non inuenio. Sed insufficientia mea, queso, adiuuetur oratione tua, et preueniatur benedictione tua, et beneuolentia tua, sicut confido, contenta sit mediocritate mea. Si non sufficio equare quod speras, et implere quod desideras, prosit mihi ad ueniam, reuereri quod imperas. uale.



Quis sit ordo.


Magnum et profundum noui uerique mysterium sacrificii, nec humane rationis coniecturis fideliter estimari, nec persuasibilibus humane sapientie uerbis digne sustinet explicari. Sed institutionem huius sacramenti, et causam, ueritatem, uirtutem, dignitatem quoque et figurarum significationem ex ipsius Dei uerbis et eorum, in quibus locutus est Deus, secundum ea que utriusque Testamenti sacrosancta prodit auctoritas, pia inquisitione inuestigare oportet, ut conscientia fidei non recedat a linea ueritatis, et oris confessio omni careat  suspicione falsitatis. Ordinem autem inquisitionis, manifestande ueritati hunc magis congruere existimo, si ueritas Noui Testamenti, que dignitate prior est, figure legis preponatur, ut ordinetur Testamentum noue gratie super sacrificia, et, lumine ueritatis preradiante, tenebre figurarum rarescant, et facilius liquidiusque clarescant, iuxta quod scriptum est: Quoniam tu illuminas lucernam meam, Domine, Deus meus illumina tenebras meas . Nam noua ueteribus nonnunquam preponenda esse insinuat, qui dicit: Omnis scriba doctus in regno celorum similis est homini Patri familias, qui profert de thesauro suo noua et uetera . Et uox sponse concordat dicentis: Omnia poma noua et uetera seruaui tibi . Primo  igitur considerandum est, prout ille dederit, qui suggerit omnem ueritatem, quomodo in noua uetera sint translata; deinde quomodo ueritas noue gratie in pane et uino nobis sit exhibita; postremo quomodo in agno et manna eadem ueritas olim sit prefigurata. Hoc siquidem ordine seruato, manifestius uidebitur imago in ueritate, quam olim ueritas in imagine. Et qui dixit de tenebris splendescere lucem, faciat et ipsas tenebras splendescere per lucem, sicut scriptum est: Nox sicut dies illuminabitur . Scio equidem, quod ad hoc non est sermo in lingua mea, sed sicut Apostolus ait: Fiduciam talem habemus ad Deum, non quod sufficientes simus cogitare aliquid  a nobis, quasi ex nobis; sed sufficientia nostra ex Deo est .



Que in ueteri Testamento contineantur.

Iuxta Apostoli testimonium, qui secundum legem offerunt munera, exemplari et umbre deseruiunt celestium. Christus autem melioris testamenti mediator est, quod in melioribus repromissionibus sancitum est . Cuius testamenti consummatio ab eodem Apostolo demonstratur, sumpto de Ieremie prophetia testimonio: Ecce dies ueniunt, dicit Dominus, et feriam domui Isrel et domui Iuda fedus nouum; non secundum pactum quod pepigi cum patribus eorum, in die qua apprehendi manum eorum, ut educerem eos de terra Aegypti . In ueteri Testamento quatuor  principaliter consideranda sunt; promissa, iudicia, precepta, sacramenta. Hec quatuor, quia imperfecta erant, et minus habentia, per nouum Testamentum mutari oportuit, aut perfici. De mutatione promissionum primo dicendum uidetur.



De mutatione promissionum.

In nouo Testamento scriptum est: Beati pauperes spiritu, quoniam ipsorum est regnum celorum . In ueteri Testamento dicitur: Dedit illis regiones gentium, et labores eorum possederunt . Ibi in distributione agrorum, in abundantia frumenti et uini et olei, in affluentia et gloria bonorum temporalium, in rore celi et in pinguedine terre, merces diuini cultus constitui uidetur; hic uero, in nouo scilicet Testamento,  non iam terrena substantia uel gloria, sed eterna hereditas repromittitur, non diuitibus quidem, sed pauperibus. Christo enim paupere, pauperes euangelizantur, qui de diuitibus suam profert sententiam, dicens: Facilius est camelum per foramen acus transire, quam diuitem in regnum celorum intrare . Que tunc ergo promittebantur, nunc contemnenda indicantur; quia melioribus repromissionibus sancitum est nouum Testamentum. In illis tamen promissionibus que antiquis facte sunt, bona eterna, que nunc repromittuntur, figurata sunt. Omnia enim in figura contingebant illis; et cuncta que illis data sunt uel promissa, in signum erant meliorum promissionum, quibus sancitum est nouum Testamentum. Sic  cum puer paruulus filius cuiuspiam prediuitis et potentis in hereditatem patris defuncti inducitur; in signum possessionis aut uestiture, aliquis pulcherrimus ramus de arbore cum pomorum fructibus dari potest; et si detur, ille quia adhuc sapit ut paruulus, et cogitat ut paruulus, presenti pulchritudini pomorum, et uoluptati gestiens aggratulatur et arridet; quanta uero sit possessionum facultas, et accepti honoris dignitas, etas indiscreta cogitare non nouit. Rudi itaque adhuc populo Isrel, et celestium promissionum insueto ab idolorum cultura paulatim retrahendo temporalia bona et promissa sunt et data, ut ex rebus sibi per experientiam notis haberent aliquam consolationem;  et qui nequibant capere celestia, a Deo potius quam ab idolis desiderarent et peterent terrena. Ita Deus consultum esse uoluit infirmis de populo suo. Perfectiores autem qui tunc temporis erant, pre desiderio celestium bona temporalia contemnenda ducebant; et in promissionibus Dei aliquid inestimabile cogitabant, quod oculus non uidit, nec auris audiuit, nec in cor hominis ascendit . Ex quibus unus quasi omnium iustorum suspiria de imo sui cordis trahens, ait: Ecce, quid mihi est in celo, et a te quid uolui super terram?  Quibus autem dicte erant promissiones, omnes defuncti sunt, non acceptis repromissionibus, sed a longe eas aspicientes et salutantes, et confitentes, quia peregrini et hospites  sunt super terram . Qui dicunt hec, significant se patriam inquirere. Et siquidem illius meminissent de qua exierant, habebant utique tempus reuertendi. Nunc autem meliorem appetunt Ierusalem celestem. Merces itaque diuini cultus, fidei scilicet et obedientie premium, non est huius temporis, sed, cum dederit dilectis suis somnum, ecce hereditas Domini . Finis autem promissionum Christus est, in quo omnes promissiones Dei consummabuntur, omnisque spes et exspectatio et desideria iustorum complebuntur.



De mutatione iudiciorum.

Sicut de promissionibus, sic et de iudiciis sentiendum est. In nouo enim Testamento scriptum est: Qui mala egerint, ibunt in ignem eternum . In ueteri autem Testamento temporales pene transgressoribus constituuntur, sed in illis eterna pena figuratur. Et sicut noue promissiones incomparabiliter meliores sperantur quam ueteres, sic terribiles noui Testamenti comminationes longe longeque grauiores credende sunt, super omnia iudicia penarum, que in priori Testamento intentantur.



De mutatione preceptorum uel superadditione.

Mutatis promissionibus in melius, iustum fuit obedientiam augeri, ut aucta mercede diuini cultus, pensum quoque diuine seruitutis augeretur. Obedientia autem in preceptis est, et honor diuini cultus in obseruantia mandatorum Dei consistit. Erant autem in lege Moysi quedam precepta moralia, ut:  Honora patrem tuum, et matrem tuam: Non occides. Non facies furtum. Non falsum testimonium dices ; et cetera huiusmodi, que morum simplicitatem et formam honestatis prescribunt. Hec in Nouo Testamento mutata non sunt, sed aucta. Nonnulla enim que perfectioni deerant sunt superaddita. Lex enim neminem adduxit ad perfectum. Alia uero erant mystica ad ritus sacrificiorum et solemnitatem ceremoniarum pertinentia, que celestium sacramentorum mysteria suo tempore propalanda typis figurarum adumbrabant, et per mysticam significationem spiritualis intelligentie gratiam interius absconditam et clausam continebant. Ceremonialia autem, que umbre futurorum seruiebant, a suo statu translata sunt ut a modo non  cognoscamus litteraturam, sed intreamus in potentias Domini; et moriente littera ne occidat, spiritu uiuentes spiritu et ambulemus: nec iam in carnalibus et figuralibus obseruantiis colendus est Deus, sed adorandus in spiritu et ueritate. Tales enim querit, qui adorent eum in spiritu et ueritate.



De mutatione sacramentorum.

Sacramenta ueteris Testamenti quamdam sanctificationem in se continebant, et maioris sanctificationis significationem, significante Spiritu sancto, nondum propalatam esse sanctorum uiam. Non poterant illa iuxta conscientiam perfectum facere seruientem. Solummodo in cibis et potibus, et uariis baptismatibus, et iustificationibus carnis usque ad  tempus correctionis impositis, sanctificationem sic continebant, ut perfectio eis deesset. Mysticam significationem sic habebant, ut plena ueritas nondum adesset. Oportuit ergo talia sacramenta institui, que plene et perfecte sanctificarent, et significationis ueritatem presentem in se haberent; ne sanctificationi deesset plenitudo gratie, uel significationi exhibitio ueritatis. Mutatis igitur promissis, et iudiciis, et preceptis, et sacramentis, oportuit legem mutari nouumque Testamentum consummari in plenitudine forme, et exhibitione ueritatis nouis promissis et iudiciis, nouis preceptis et sacramentis.



Quod Christus finis sit promissorum.

In promissionibus legis amor suggeritur, in iudiciis  timor incutitur, in preceptis obedientia requiritur, in sacramentis gratia occultatur, et in his omnibus Christus figuratur. Christus enim amor noster est, promissor ipse, et promissio nostra. Christus timor noster est, legifer noster, et iudex noster. Christus forma est obedientie, et mandatum Patris, quod nobis mandauit audiendum, suscipiendum, diligendum. In illo enim mandauit benedictionem et uitam. Hinc ipse ait: Qui misit me Pater, ipse mihi mandatum dedit, quid dicam, et quid loquar: scio quia mandata eius uita eterna est . Hic ipse Christus misericordia nostra est, in quo omnis gratia uie et ueritatis, et omnis spes uite et uirtutis. Deus enim nos gratificauit in dilecto Filio suo, omnisque gratia in sacramentis abscondita ab  ipso reuelatur, et ab ipso datur, qui uirtus est sacramentorum, et sanctificatio eorum. Lex enim per Moysen data est, gratia et ueritas per Iesum Christum; sed gratia a lege testificata est, que per gratiam mutata est, secundum statum hominis per gratiam demutati.



De mutatione legis

Sicut homo constat ex carne et anima, ita lex consistit in littera et spiritu. Homo autem adhuc sine lege carnalis erat, uenundatus sub peccato, superstitioni deditus, et uere religionis ignarus. Lege accepta ad ueram religionem cepit institui: et sicut ordo correctionis exigebat, iussus est Deo offerre, que prius consueuerat idolis immolare, ut Dei iniuriam uerteret in honorem, suoque iudicio  rectissime se damnaret, dum reprobaret, quod antea probarat, errorem suum ipsa mutatione confessus. At qui ante legem acceptam fidem unius Dei habebant, et idolis non immolabant, hi si post legem supererant, auctoritate legis confirmari poterant, in eo quod ceperant perseuerare. Procurabat nempe lex, non idolis, sed uero Deo carnales hostias offerri, donec unum sacrificium uerum omnibus sacrificiis non solum Iudeorum, sed etiam gentium, finem imponeret. Apud omnes nempe gentes consuetudinis erat Deo suo hostias offerre. Mos autem sacrificandi longe ante legem initium sumens, siue nature instinctu, siue diuina inspiratione, siue parentum traditione, siue ex aliorum exemplo et aliorum  imitatione, ita inualuit, ut omnis religio, omnisque superstitio persuasum haberet sacrificiis Deum posse placari, fixumque teneret hostiarum morte et effusione sanguinis preces exaudiri, et scelera posse facilius expiari. Exstant innumerabiles ipsorum etiam gentilium libri, qui precipuam spem sue liberationis, et uotiue exauditionis in sacrificandi religione apud gentes constitutam fuisse manifestissime declarant. Unde uero hec opinio incesserit, uel quomodo undecunque incipiens, usque ad religionem omnium et Iudeorum et gentium processerit, non est promptum edicere. uerum res diligentius considerata uehementem adducit admirationem et stuporem, Deo mirabiliter dispensante, ut communis opinio omnium hominum spem sue  salutis in sacrificandi religione constituentium future dispensationi seruiret, ualitura postmodum ad fidem omnium morte unius hostie de morte liberandorum, homini in melius mutando. Data est lex, et ipsa in melius mutanda, que carnali homini sic contemperata est et conformata, ut infirmitati eius condescenderet, et quasi cum infirmo infirmaretur. Homo enim secundum carnem ambulans, quasi tantum caro erat, carnalia sapiens, et ea que spiritus sunt ignorans. Per legem autem deducendus erat de carnali sensu et carnali affectu ad spiritualem sensum et spiritualem affectum, ut qui caro erat desineret esse caro, et spiritualiter Deo adherens, unus spiritus esset. Hec in utero hominis de carne in spiritum figurata est, in mutatione legis  de littera in spiritum. In littera autem, hoc est in carnalibus obseruantiis ad litteram pertinentibus, contemperata est lex infirma homini infirmo. Sed cum de infirmitate sua conualesceret homo, mutata est lex in melius, cum proficiente proficiens, et de imo ad altiora conscendens, sicut scriptum est. Cum eleuarentur animalia de terra, eleuabantur pariter et rote .



De mystica significatione legalis hostie.

Mystica legis significatio in carnalibus sacrificiis tria principaliter figurabat, hominis culpam, et pro culpa penam, et liberationis gratiam. In carnalibus enim sacrificiis demonstratus est homo sibi, qualis  esset per peccatum, et quali pena dignus propter peccatum. Nam cum per inobedientie culpam esset reus mortis, et per Dei sententiam morti addictus, et ideo debitor mortis, per legem tamen non est admonitus seipsum occidere, non pensionem proprie mortis quamuis debitam exsoluere, sed iussus est homo quasi pretium redemptionis sue offerre. Digne estimatus est sicut oues occisionis, quia per insipientiam pecudi similis erat, et morte dignus magis quam pecus, quod pro ipso occidebatur. uidesne homo, qui ad imaginem et similitudinem Dei factus es, quantum depretiatus es, quam uilis factus es? Si ad indignitatem, in quam a facie oculorum Dei proiectus es, respicias, quasi digna estimatio, iustumque pretium tuum est hircus uel aries, uel aliud  animal, dummodo mundum sit. In hoc enim modicum quid honoris tibi forte delatum est, quod mundum animal iuberis offerre; an magis et hoc ad tuam confusionem pertinet, quod animal pro te oblatum dicitur mundum, cum sis ipse immundus? Nam per sacrificium ideo purgari indiges, quia immundus es. Quod si ad pristinam dignitatem prime conditionis tue respicias, non iam erit pretium tuum hircus uel aries, quibus per insipientiam assimilatus es, ex quo primum deformatus es; sed unigenitus Filius Dei, per quem Dei imago in te formata est; ipse enim erit pretium tuum, cuius sanguine redimendus es, ut reformetur in te imago Dei per eumdem Filium, qui est imago Dei inuisibilis. In pecudibus ergo insipientibus hominis uice oblatis, et  quasi morte uicaria pro homine mactatis, demonstratus est homo sibi, qualis esset per culpam, et quia morte dignus propter culpam. Ibi enim poterat homo, si tamen homo esset, et omnino pecus non esset, admoneri deiectionis et mortalis conditionis sue, ut corde inflammato et renibus commutatis per penitentiam compunctus ad Deum rediret, et nunquam discedens cum Deo semper esset, dicens: Inflammatum est cor meum, et renes mei commutati sunt; ad nichilum redactus sum et nesciui. Ut pecus factus sum apud te, et ego semper tecum . Quod autem secundum aliam translationem usitatius dicitur, Ut iumentum factus sum apud te , illi loco psalmi consonat, ubi scriptum est: Homo cum in honore esset, non  intellexit; comparatus est iumentis insipientibus, et similis factus est illis . Non solum autem ad cognitionem conditionis sue erudiri poterat homo in mactatis pro se hostiis, sed et forma penitentie et emendatio uite ei latenter insinuata est, et de morte animalium, et natura eorum, quedam similitudo spiritualis uite, uel spiritualis mortis ei intimata est. Mortis quidem, ut in se mactaret ueterem uitam, ne deinceps esset lasciuus et petulans ut hircus, non detrectans iugum obedientie ut taurus ceruicosus, non cornibus elationis armatus ut aries; quia Deus cornua peccatorum confringit: non denique carnalis esset, aut animalis, sed spiritualis spiritualiter omnia examinans, et nichil pecuale in se habens, sed omnem irrationabilem  sensum et bestialem affectum in semetipso mortificando mactans. Exemplum quoque spiritualis uite de natura animalium homini proponebatur, ut per discretionem ungulam finderet, sciens quid sit inter dextram et sinistram, quid liceat, quid deceat, quid expediat, et per deuotionem et custodiam mandatorum Dei semper ruminaret quasi cibum suum legem Dei sui, et in moribus suis componendis, de simplicitate et mansuetudine, calore et patientia animalium, formaretur ad similium in se studia uirtutum. Sic sic post peccatum subdidit Deus hominem magisterio brutorum animalium ad uerecundiam eius, ut quasi in schola nescientium ordinem uite addiscat homo uitam componere, et mores ordinare.  Hinc ad scholam formice mittitur homo ad discendam sapientiam, apud Salomonem dicentem: uade, piger, ad formicam, et considera uias eius, et disce sapientiam etc.  Sic sic hominem humiliauit Deus, qui est ante secula. Ab initio quidem gloria et honore coronauit eum, et constituit eum super opera manuum suarum. Omnia subiecit sub pedibus eius, oues et boues uniuersas, insuper et pecora campi . Nunc autem perfudit eum confusione, et qui paulominus minoratus est ab angelis, nunc pecoribus campi inferior inuenitur. Iubetur homo pro se agnum immolare, ad figurandam gratiam liberationis, et misericordiam liberatoris, qui per mortem hominem a culpa et morte liberaret. Hominis enim insipientia, id est  culpa, causa mortis est. In eo autem quod agnus iussus est non solum mactari, sed et manducari, premonstrabatur, quod Christus seipsum daturus esset nobis et in pretium et in cibum. Quomodo se in cibum dederit, tum ex uerbis quatuor Euangeliorum, tum etiam ex uerbis Apostoli nobis considerandum est, incipientibus, ut ordo exigit, a uerbis Matthei euangeliste, qui de institutione noui sacrificii ita scribit:

Ex Euangelio Matthei: Cenantibus autem eis, accepit iehsu panem, et benedixit, ac fregit, deditque discipulis suis, et ait: Accipite et comedite; Hoc est corpus meum. Et accipiens calicem, gratias egit, et dedit illis, dicens: Bibite ex hoc omnes. Hic est enim sanguis meus noui testamenti, qui pro  multis effundetur in remissionem peccatorum. Dico autem uobis: Non bibam amodo de hoc genimine uitis, usque in diem illum, cum illud bibam uobiscum nouum in regno Patris mei .



De ueteribus proiiciendis.

Dominus noster iehsu Christus pridie quam pateretur, uetus et mysticum pascha cum discipulis suis rite consummauit, legalibus institutis terminum ponens, et que tunc erant finienda, et extunc proiicienda, ad finem suum cum honore deducens. Cessare sane oportuit, que ad plenam emendationem per se sufficere non ualebant ut radiante gratia et eterna redemptione inuenta, unoque uero sacrificio pro multis his figuralibus introducto, cederet numerositas  unitati, figura ueritati, umbra luci, uetustasque nouitati. Nouis enim superuenientibus, uetera erant proiicienda, et uetustissima ueterum comedenda, ut panem angelorum manducaret homo, sicut a diebus antiquis in dulcedine sua parauit pauperi Deus



Que sunt uetustissima ueterum.

uetera sunt ueteris Testamenti sacrificia, que lex Moysi iubet offerri, qualia obtulit Aaron et filii eius; qui pro peccatis hominum consueuerunt iugulare filios arietum, et fundere sanguinem hircorum et uitulorum. uetustissima ueterum sunt, que obtulit Melchisedech, figurans sacerdotium Christi; de quo Deus Pater iurauit, dicens: Tu es sacerdos in  eternum  Erat autem Melchisedech sacerdos Dei Altissimi, et rex Salem, qui obuiauit Abrahe regresso a cede regum et proferens panem et uinum, benedixit ei et ait: Benedictus Abraham Deo Altissimo, qui creauit celum et terram, et dedit ei decimas ex omnibus . In lectione autem Genesis subito inducitur Melchisedech quasi sine patre et sine matre, nec initium dierum, nec finem uite habens, qui interpretatur rex iustitie. et dictus est rex Salem, quod est rex pacis. Ex Epistola ad Hebreos, Apostolo interpretante, manifeste apparet, hec omnia Christo conuenire; qui est rex iustitie et rex pacis, sicut de eo scriptum est: Orietur in diebus eius iustitia et abundantia pacis . Qui de patre natus est sine matre,  et de matre natus est sine patre; qui est principium et finis, sine initio dierum et fine.



De ritu sacrificandi

Ea que obtulit Melchisedech, panis scilicet et uinum, sacramenta fuerunt sacramentorum Christi: et hunc ritum sacrificandi, scilicet in pane et uino, frequentat Ecclesia, Christo ita instituente, qui est sacerdos in eternum secundum ordinem Melchisedech. Et licet salutaris hostia in sacrificio patriarche Abrahe, et in ceteris aliorum iustorum sacrificiis prefigurata sit; forma tamen ueri sacrificii, quam Christus uoluit in Ecclesia obseruari, manifestius expressa est in sacrificio Melchisedech panem et uinum proferentis. Si cui uero uidetur Melchisedech panem et uinum protulisse in refectionem  Abrahe et suorum, et non Deo obtulisse in sacrificium, sciat in canone post commemorata munera pueri Abel, et sacrificium patriarche Abrahe commemorari etiam, quod obtulit Melchisedech, sanctum sacrificium, immaculatam hostiam. Hoc idem et lectio etiam Genesis manifeste declarat. Cum enim inducitur Melchisedech rex Salem, proferens panem et uinum, statim subiungitur: Erat enim sacerdos Dei Altissimi . In refectionem quidem potuit ista proferre, etsi sacerdos non esset; sed sacrificandi ratio demonstrata est, et benedicendi, cum sacerdos esse dicatur; ad cuius officium pertineat sacrificare, et benedicere, et decimas accipere.



Probatio ex uerbis Ambrosii.


Quod superius dictum est, per uetustissima ueterum ea intelligi, que obtulit Melchisedech, ex uerbis sancti Ambrosii  probari potest, qui in tractatu De mysteriis, ita ait: Antiquiora sunt sacramenta Ecclesie, quam Synagoge. Synagoga enim ex lege Moysi principium sumpsit, Abraham uero longe antiquior, qui deuictis hostibus et nepote proprio recepto, cum potiretur uictoria, tunc illi occurrit Melchisedech, et protulit ea que Abraham ueneratus accepit. In his uerbis Ambrosii ista diligenter notanda sunt; et quod Abraham ueneratus sit ea, tanquam sancta, que protulit Melchisedech: quod Synagoga principium sumpsit a lege Moysi; et quod antiquiora sunt sacramenta Ecclesie, quam Synagoge:  cum anterior fuerit Abraham, qui prolata accepit a Melchisedech. Ecclesiam item antiquiorem esse constat, quam Synagogam, cum a primo iusto ceperit. Ea uero que obtulit Melchisedech, uetustissima ueterum possunt dici, comparata sacrificiis Synagoge, que cepit a lege Moysi. uerumtamen non ita absolute uetustissima ueterum possunt dici, quasi nulla munera uel sacrificia precesserint antiquiora, cum de Abel Scriptura sic dicat: Abel quoque obtulit de primogenitis gregis sui, et de adipibus eorum . De Ne scriptum est: Aedificauit autem Ne altare Domino, et tollens de cunctis pecoribus et uolucribus mundis, obtulit super altare Domino holocaustum; odoratusque est Dominus odorem suauitatis . Ex predictis  apparet, nouis superuenientibus, uetustissima ueterum sic esse comedenda, ut in oblatione noui sacrificii, et communione celestis mense, et participatione spiritualis alimonie, renouetur sacrificandi forma, que a sacrificio Melchisedech cepisse dignoscitur, lege antiquior, et legali sacrificandi ritu longe dignior. Reprobatis itaque carnalibus sacrificiis, et tanquam ueteribus longe proiectis, panis et uinum sicut uetustissima ueterum a nobis sunt offerenda, et spiritualiter comedenda.



Cenantibus autem eis, accepit iehsu panem.

Post interrogationem ad Dominum ab apostolis factam: Ubi uis, paremus tibi pascha , parantibus illis et iam cenantibus, etsi non sufficeret cibus ille, parauit Dominus cibum illorum;  quoniam ita est preparatio eius. Parauit autem sic. Accepit enim panem, et benedixit, etc. Accepit, sicut in Canone misse scriptum est, quamuis in nullo Euangeliorum hoc legatur, in sanctas ac uenerabiles manus suas. uerbum Accepit, proprietate sue significationis, quasi manifeste indicat, eum manibus accepisse: sic enim accipimus, cum manibus quidpiam capimus. Quid acceperit, ostenditur ex eo quod subiungitur. Panem utique accepit, adhuc ante acceptionem speciem et substantiam panis habentem, panem in ueram Christi carnem potenti uirtute mirabiliter mutandum. Sicut creditur, panem azymum accepit. Nam quarta decima die primi mensis abiecto fermento agnus immolabatur ad uesperam. Hinc consueuit Ecclesia panem azymum,  non fermentatum, offerre. Dicuntur tamen Greci fermentatum, et non azymum, ne iudaizare uideantur, offerre. In azymo autem pane figura erat ueritatis, secundum quod Apostolus dicit: Itaque epulemur, non in fermento malitie et nequitie, sed in azymis sinceritatis et ueritatis . Figura autem, prout Grecis uideri existimatur, ueniente ueritate cessare debuit, ut azymum non offeramus, ne sicut Iudei, in azymis pascha celebrare uideamur.



Contra rationem Grecorum.

Romana Ecclesia azymum offerre preelegit, exemplum Christi secuta: qui nouum pascha inchoans, noui sacramenti mysterium in azymo pane initiasse existimatur. Nec predicta ratio Grecorum  eam habet uiolentiam, ut nos cogere possit fermentatum offerre, ne, scilicet post acceptam gratiam ueritatis, umbris figurarum una cum Iudeis inseruire uideamur. Quamuis enim ueritas iam aduenerit, non omnis tamen signorum et figurarum religio usquequaque in Nouo Testamento cessauit. Nam ignis et aqua, thus, uinum et oleum, unctiones regum et sacerdotum, et multa alia, que in ueteri Testamento in usu erant, aliquidque mysticum figurabant, nunc quoque, ad magnificandum diuini cultus honorem, rerumque spiritualium uirtutem significandam, sacramentis et sacramentalibus adhiberi solent. Et donec sacramenta nobis necessaria sunt, figure et signa non omnino reprobari possunt.  Nam ipsa sacramenta signa quedam sunt. Reges et sacerdotes inungimus, thus adolemus, in aquis abluimur et sanctificamur, uinum offerimus et libamus, nec tamen iudaizamus, nec hoc agentes iudaizare intendimus. Nec ideo ista respuenda sunt, ne Iudeis fauere uel consentire uideamur.



De eo quod in Amos scriptum est: Sacrificate de fermentato laudem.

Quod in Amos scriptum est: Sacrificate de fermentato laudem , nec pro Grecis facit, nec nostre consuetudini aduersatur. Pro laude uero, ut dicit B. Hieronymus, eucaristiam, id est gratiarum actionem interpretatus est Aquila; quasi dicat: Immolate de fermento eucaristiam. Hoc autem non precipiendo, sed quasi exprobrando, a Domino  per prophetam dici manifestum est, tum ex tenore eorum, que premissa sunt et sequuntur; tum etiam ex lege Moysi. Fermentum enim, iuxta preceptum Moysi, Deo penitus non offertur. In Amos autem sic scriptum est: uenite ad Bethel, et impie agite ad Galgala; et multiplicate preuaricationem . Impie agere, et multiplicare preuaricationem: uenire ad Bethel et ad Galgala, omnia hec mala sunt, et magis prohibenda quam precipienda. Bethel enim et Galgala loca erant idololatrie. Per Osee enim loquitur Dominus, dicens: Omnes nequitie eorum in Galgala . Et rursum in eodem: Frustra erant in Galgal, bobus immolantes . In Bethel autem posuit Ieroboam uitulum aureum, a populo adorandum. uenire ergo  ad Bethel et ad Galgala, adorandi animo, malum erat, et quasi cum indignatione permittentis et prohibere nolentis dicitur: uenite ad Bethel: post quedam alia mala, que in Amos propheta numerantur, et quasi precipi uidentur, subinfertur: Sacrificate de fermento laudem; et uocate uoluntarias oblationes, et annuntiate. Sic enim uoluistis, filii Isrel, dicit Dominus. Unde et ego dedi uobis stuporem dentium, in cunctis urbibus uestris, et indigentiam panum in omnibus locis uestris . Nonnunquam autem in prophetis per imperatiuum modum aliqua quasi imperari uidentur, que tamen non imperantur, sed ex circumstantiis Scripture, et ex ipso modo loquendi, magis prohibenda  quam facienda monstrantur. Tale est illud quod ad Iudam dicitur: Quod facis fac citius . Tale est apud Isaiam: Inite consilium et dissipabitur; loquimini uerbum, et non fiet . Tale est quoque illud, de quo nunc agitur: Sacrificate de fermento laudem. Sancta itaque Romana Ecclesia formam conficiendi in azymo pane, quam Christus creditur introduxisse, mutare non presumpsit, sed eam, tanta auctoritate subnixa, immobiliter seruare uoluit.



Quedam a diuersis diuerse proponuntur.

Apud Mattheum legitur: Accepit panem et benedixit . Apud Lucam uero sic: Accepto pane, gratias egit, et fregit . In Epistola ad Corinthios, sic: Accepit panem, et  gratias agens, fregit . In Canone uero sic: Eleuatis oculis in celum, gratias agens, benedixit et fregit. In eo ergo quod Mattheus dicit, constat Iesum benedixisse: in eo quod Lucas dicit, cui et Paulus concordat, constat eum gratias egisse. Unde utrumque recte coniungitur in Canone, ut dicatur: Gratias agens, benedixit. Quod autem in Canone adiungitur: Eleuatis oculis in celum, in hoc loco apud nullum euangelistam, in translatione, qua nos utimur, inuenitur. In aliis autem locis eleuatis oculis legitur orasse, uel gratias egisse. Apud Ioannem sic, cum Lazarum erat ressuscitaturus: iehsu autem, eleuatis sursum oculis, dixit: Pater, gratias ago tibi, quoniam audisti me . Et item in alio loco: Subleuatis oculis in  celum, dixit: Pater, uenit hora, clarifica Filium tuum; ut Filius tuus clarificet te . Et cum quinque panibus et duobus piscibus quasi quinque millia hominum esset saturaturus, secundum Lucam respexit in celum, et benedixit . Quod uero canoni insertum est: Eleuatis oculis in celum, et fide et usu Ecclesie digne receptum est, tanquam a maioribus traditum: quibus indubitanter hoc undecunque innotuit, licet nobis edicere promptum non sit, unde hoc eis innotuerit. Non enim omnium que a maioribus tradita sunt, ratio a nobis, reddi potest; sed eorum que preter rationem tradita non sunt, ipsa maiorum auctoritas ratio nobis esse debet. Nam ipsa fides nostra, sine qua  impossibile est placere Deo , auctoritate magis nititur quam humana ratione. Quia cum Petrus dicit, de fide et spe que in nobis est omni poscenti reddendam esse rationem, non occurrit que potior ratio de fide reddi possit, quam auctoritas Scripturarum, uel auctoritas maiorum; sed eorum qui circa ipsam fidem in nullo errasse inueniuntur; sed ex ipsa Deo placuisse noscuntur.



De acceptione calicis.

In acceptione calicis scribit Mattheus. Dominum gratias egisse, et non exprimit eum benedixisse, sicut in acceptione panis scribit, eum benedixisse, et non exprimit, eum gratias egisse. Sed quoniam in acceptione panis ubi Mattheus ponit Benedixit  , et Marcus, Benedicens, fregit , ibi Lucas tacito benedicendi uerbo, ponit Gratias egit , et Paulus, Gratias agens, fregit ; alicui uideri potest, idem esse hoc loco, gratias egisse et benedixisse: ut cum dicitur: Accepit iehsu panem, et benedixit, intelligatur Deum benedixisse, hoc est Deo gratias egisse. Hic quidem intellectus planus esset, si diceretur, Benedixit Deum aut Dominum, aut aliquid huiusmodi; sed, quia premittitur, Accepit panem, et mox subditur: Et benedixit, et fregit, magis uidetur, ut acceptum panem benediceret, et in benedicendo, uel post benedictionem frangeret. Constat autem ex testimonio Luce et Pauli, quod nec Mattheus et Marcus dicit, Iesum accepto pane  gratias egisse. Unde in ordine misse, pane accepto, et in altari posito, similiter et calice, post secretas orationes conficiendi sacramenti solemnitas a gratiarum actione iure sumit initium, sacerdote inchoante: Gratias agamus Domino Deo nostro, et choro respondente: Dignum et iustum est. Deinde sacerdote prosequente: uere dignum et iustum est, etc., usque ad laudes cum angelis a nobis Deo sine fine decantandas.



Benedixit.

Solent nunc sacerdotes, uerbo et signo crucis expresso benedictiones dare, et que ab eis consecranda fuerint, benedicere et sanctificare. Creatura enim Dei, ut ait Apostolus, per uerbum Dei sanctificatur et orationem . Quod uero  Christus in danda benedictione signum crucis expresserit, Scriptura non loquitur. Deus autem sepe legitur benedixisse, et ad benedicendum quedam uerba dixisse. Nam, cum creas et omnem animam uiuentem atque motabilem, quam produxerant aque in species suas, et omne uolatile secundum genus suum, benedixit eis, dicens: Crescite, et multiplicamini, et replete aquas maris; auesque multiplicentur super terram . Et cum creasset masculum et feminam, benedixit eis, et ait: Crescite, et multiplicamini, et replete terram . Post diluuium quoque benedixit Ne et filius eius, et dixit: Crescite, et multiplicamini, etc. . Legitur etiam Deus benedixisse, et nichil dixisse,  ut ibi: Benedixit Deus diei septimo, et sanctificauit illum : et ubi Iacob loquitur ad Laban, inter cetera, sic dicens: Benedixit tibi Deus ad introitum meum . et cum quinque panes multiplicaret in deserto dicitur: Respexit in celum, et benedixit . Et in narratione alterius miraculi de septem panibus, et pisciculis paucis, dicitur: Ipsos benedixit, et iussit apponi . Et cum, uidentibus discipulis, ascenderet in celum: Eleuatis manibus suis, benedixit eis: et factum est, dum benediceret illis, recessit ab eis . In cena uero hec uerba dixisse refertur: Hoc est corpus meum . Quibus uerbis aut panem substantialiter mutauit, et mutatum ostendit, aut tantummodo  mutatum ostendit. Si enim antequam Christus hec uerba diceret, ut reuera, si uoluit, potuit, panem substantialiter mutauit, siue ante fractionem siue in frangendo, eo loco ubi euangelista ponit: Benedixit, quod intelligi potest mutauit tunc his uerbis non est facta mutatio, sed tantummodo prius facte mutationis ostensio. Si autem idem ordo fuit in rei gestione, qui habetur in euangelica narratione, ut per ordinem et distincte aliud per aliud factum intelligendum sit; tunc acceptio panis benedictionem precessit, et benedictio fractionem, et fractio donationem et uerborum dictionem. Quo concesso, si his uerbis facta est mutatio, tunc fractio precessit mutationem, cum in altare consecratio precedat fractionem, non fractio consecrationem.  Sed dici potest, quod potuerint omnia, uel quedam simul fieri, quod non potuerit nisi distincte dici. Ordo autem uerborum, quo utuntur Mattheus, et Marcus, et Apostolus insinuare uidetur mutationem factam esse ante dictionem horum uerborum, hoc est corpus meum, uel hic est sanguis meus . Apud Mattheum quippe premittitur: Accipite et comedite; quod utique accipiendum est de eo quod Dominus accipi uoluit, et comedi. Apud eumdem premittitur: Bibite ex hoc omnes: deinde subiungitur: Hic est enim sanguis meus. Cum autem dictum sit, quod a discipulis Dominus bibi uoluit, apud Marcum premittitur: Sumite : deinde subinfertur: Hoc est enim corpus meum. Apud eumdem de  calice hic ordo uerborum est: Accepto calice, gratias agens, dedit eis: et biberunt ex illo omnes. Et ait illis: Hic est sanguis meus. Apud Apostolum premittitur: Accipite et manducate : deinde subinfertur: Hoc est enim corpus meum. Quoniam autem euangeliste et Apostolus ordinem rerum et uerborum, quo usus est Christus mutare potuerunt si forte curauerunt tantum aperire, que facta sunt et dicta, et non quo ordine sint facta uel dicta; propterea difficile est probare quod Christus his uerbis mutationem fecit, sed indubitanter credendum est Christum hec uerba dixisse, et panem et uinum, aut cum hec uerba diceret, uel ante quando uoluit, et sicut uoluit, substantialiter  mutasse. A sacerdote autem, qui tante mutationis minister est, non auctor, sine uerbis Christi mysterium consecrationis nullatenus ualet adimpleri; sicut baptismi sacramentum sine solemni forma uerborum nullo modo ualet administrari. Attende, quanta sit uis diuine benedictionis; attende, quantum mirabiliter efficax sit uirtus eius. ualuit benedictio Dei primis parentibus, ad multiplicandum genus humanum in fecunditate sexus illis collata . ualuit benedictio Dei Laban ad eius bona multiplicanda. uirtute benedictionis Dei quinque panes in se mirabiliter multiplicati sunt . uerum hec benedictio, de qua nunc agitur, non panem in suo genere multiplicauit, non in numero uel quantitate auxit, sed maiori admiratione  non mutata forma substantiam mutauit in aliam substantiam: non que tunc esse inciperet, sed que et antea extitisset. A Domino factum est istud, et est mirabile in oculis nostris ; sed in oculis cordis, non in oculis carnis. Nam ab oculis carnis abscondita sunt hec; oculis quoque humane rationis sunt clausa; sed solius fidei oculis mirabiliter conspicua. Stuporis magnitudo et uehementia admirationis cum sine aliqua fide esse non possint, ipsam fidem sic permouent, ut pariter hoc miretur a Deo fieri, et ab homine credi. Utrumque enim mirabile est. Sicut enim a Deo mirabiliter efficitur sic ab hoc mirabiliter creditur. Unde qui non credunt hoc fieri, plus admirantur hoc credi. Utriusque autem rei, uidelicet facti quod creditur,  et fidei qua creditur, unus est auctor Deus, utrobique mirabilis, et in uirtute facti, et in gratia fidei. Nouitas autem tam miranda, tamque stupenda, quia super humanam est, nulla ratione posset credi, si alius tante nouitatis auctor predicaretur, quam is qui facit mirabilia magna solus; quid autem non potest, qui omnia potest? Quid non potest, cui subest, cum uoluerit, posse? Qui uocat ea que non sunt; qui conuertit ea que sunt, in ea que uult, et sicut uult, per innumeros conuersionum modos ipsius uoluntati subiectos. Qui conuertit mare in aridam ; qui percutiens Aegyptios conuertit in sanguinem flumina eorum ; qui conuertit cor eorum, ut odirent populum eius . Qui conuertit uirgam Moysi in serpentem,  et serpentem in uirgam restituit  qui conuertit petram in stagna aquarum, et rupem in fontes aquarum , ille est, qui panem benedixit, et dixit: Hoc est corpus meum . Non relinquitur nobis locus ambigendi, uel de uirtute facientis, uel de fide facti, uel de ueritate dicti. Potens est enim opere et sermone, qui fecit, et dixit.



Et fregit.

Si uirtute benedictionis mutatio panis in corpus Christi ante fractionem facta fuit, recte in altari, secundum morem ecclesiasticum panis prius benedicitur, et postea frangitur. Fractione autem corpus non minuitur, sed integrum in sua plenitudine conseruatur. In ueritate quidem diuiditur, sed in  sacramento; tamen indiuisum manet in semetipso; cum per plures fractionum partitiones pluribus distribuitur, et in singulis totum inuenitur, et a singulis totum percipitur: nec maius est in maiore uel in minore minus; quia in maiore parte uel minore totum pariter continetur, nec maius, nec minus. Huius rei signum olim precessit, cum plueret Dominus filiis Isrel manna ad manducandum. Nam qui plus collegerat quam gomor, nec qui minus parauerat quam gomor, non habuit amplius quam gomor, nec reperit minus quam gomor. Sic enim scriptum est: Nec qui plus collegerat habuit amplius; nec qui minus parauerat, reperit minus . Et Apostolus ad Corinthios: Qui multum, non abundauit, et  qui modicum non minorauit .



De premissis: Accepit, Benedixit, Fregit.

Sicut placet tria hec, acceptionem uidelicet panis, benedictionem et fractionem, ad mysticam significationem, siue ad fidei morumue edificationem trahi, singula per ordinem repetenda sunt, ut tota series rei geste sanctificationi nostre proficiat et eruditioni.

De panis acceptione.---Nature nostre susceptio non incongrue intelligitur quasi quedam panis acceptio. Accepit Christus, unde nos pasceret, cum per Incarnationis mysterium hominem sibi uniret, nostre carnis fenum uertens in frumentum, ut nos cibaret ex adipe frumenti, et satiaret de medulla tritici. Nobis factus est granum tritici in corde bono seminandum  et uberius multiplicandum. Factus est nobis panis, qui cor hominis confirmaret; panis in cibo doctrine panis in exemplo uite, panis in omni dono spiritualis gratie, panis in omni consolatione nostre miserie; panis uitam nostram sustentans, et in labore uie nos confortans, ut in eius fortitudine perueniamus ad montem Dei Horeb.

De benedictione.---Hic accepit benedictionem a Domino; et benedictionem dedit ipse sibi homini Deus. Dedit autem non solum, ut benedictus sit, sed ut benedicere possit omnes, qui benedixerint ei, quia benedicentes ei hereditabunt terram. Benedictionem enim omnium gentium dedit illi Deus, et testamentum promissionis sue confirmauit super caput eius, in quo spineam coronam portauit, ut fieret pro nobis maledictum,  sicut scriptum est: Maledictus omnis qui pendet in ligno . Ab hominibus ergo maledictus est, et pro hominibus, sed a Deo benedictus. Sic enim scriptum est: Maledicent et tu benedices . Testamentum quod disposuit Deus ad Abraham, confirmatum est in isto: In semine tuo benedicentur omnes gentes , ut in illo benedici possint omnes gentes. Ille pre ceteris benedictus est in omni plenitudine gratie: et de plenitudine eius nos omnes accepimus. Unguentum enim in capite descendit in barbam, barbam Aaron: descendit et in oram uestimenti eius, quoniam illic mandauit Dominus benedictionem .

De fractione.---Utinam cognoscat nos Deus in  benedictionibus suis, ut cognoscamus et nos eum in fractione panis. Fractio conuenit distributioni. Fregit, ut multis daret, ut gratiam suam multis communicaret. Diuisiones enim gratiarum sunt, et unusquisque proprium donum habet; alius sic, alius uero sic; alius plus, alius minus ; alius sedet ad magnam mensam, alii sicut catelli edunt de micis, que cadunt de mensa dominorum suorum . Si iehsu non fregisset, quomodo uel mica ad nos perueniret? Fregit et distribuit. Dispersit, dedit pauperibus. Fregit per gratiam, ut suam et Patris frangeret iram. Dixit enim Deus, ut nos disperderet, si non unicus electus eius stetisset in confractione in conspectu eius, ut  auerteret iram eius . Stetit quidem et placauit per insuperabilem constantiam; in fractione stetit infractus. uerumtamen ipse fregit, dum spontaneus carnem suam passionibus quasi frangendam, hoc est, atterendam exposuit. Ibi confregit potentias arcuum: ibi confregit capita draconis, ibi confregit omnes inimicos nostros in ira sua. Ibi confregit secundum quemdam modum tabulas prioris testamenti ne simus sub lege. Ibi confregit iugum captiuitatis nostre. Denique totum fregit, a quo nos frangebamur, ut totum que in nobis fractum erat solidaret, et dimitteret eos, qui confracti sunt, liberos. Nos enim uincti eramus in mendicitate et ferro, et adhuc, bone Iesu, quamuis iram tuam fregeris, quamuis panem nobis in nostra mendicitate  fregeris; tamen egestatem adhuc patimur, et adhuc esurimus. Nempe tu dixisti: Qui edunt me, adhuc esurient ; adhuc quidem, donec transeat iniquitas. Nondum enim non esuriunt: erit quando non esurient, neque sitient ultra. Interim autem die quotidie frange esurienti panem hunc. Hodie enim et quotidie aliquas micas colligimus, et quotidiano pane hodieque indigemus. Panem nostrum quotidianum da nobis hodie . Nisi tu dederis, quis dabit nobis? In omni mendicitate nostra, egestate, paupertate, necessitate, tribulatione non est qui nobis panem frangat, non est qui reficiat, nisi tu, Deus noster. In omnibus consolationibus nostris micas fracti panis colligimus, et utilitate sentimus, quam suauis est misericordia  tua. Adhuc tamen indigemus, et per gustatam suauitatem quasi irritata fauce magis magisque esurimus.

Recapitulatio,---Si acceptio panis in cena, et benedictio et fractio secundum mysticam significationem intelligi debent, iuxta predictum modum Christus panem accepit, quando hominem sibi uniuit benedixit, quando propter hominem seipsum sanctificauit; fregit, cum gratiam sanctificationis hominibus communicauit, iuxta quod ipse dixit: Pro eis ego sanctifico meipsum, ut sint et ipsi sanctificati in ueritate . Nunc secundum ordinem uerborum ad sequentia sermo procedat.

Dedit.---Fregit iehsu, et dedit discipulis suis;  nec oportet inquirere quid dedit; ipse enim manifestat dicens: Hoc est corpus meum. Corpus ergo suum dedit, nec sine se. Ad hoc enim corpus assumpsit, ut se nobis daret. Nam in hoc natus est, ut testimonium perhiberet ueritati, ut suscitans precationes quas locuti sunt in nomine eius prophete priores, impleret promissiones in exhibitione ueritis, secundum iusiurandum, quod iurauit ad Abraham patrem nostrum, daturum se nobis . O datum optimum, et donum perfectum, desursum descendens a Patre luminum . Christus datus est nobis ad induendum, edendum, ad offerendum, sicut indumentum, sicut alimentum, sicut pretium. Ad induendum quidem, sicut scriptum est: Quicunque in Christo baptizati estis Christum  induistis . Ad edendum sicut ipse nunc dicit: Accipite et comedite. Ad offerendum pro nobis, et a nobis. Pro nobis offerendum per amaritudinem passionis et mortis. A nobis offerendum, per commemorationem eiusdem passionis et mortis, sicut ipse instituit, dicens: Hoc facite in meam commemorationem . Hic autem dedisse memoratur, pro eo modo quo se dedit ad manducandum. Nunc autem quibus se dedit secundum hunc secundum modum, diligenter attendamus.

Discipulis suis.---Dans discipulis suis, qui presentes aderant, premonstrauit huius sacramenti gratiam ad eos pertinere, qui in numero fuerint  discipulorum eius. Qui ergo extra disciplinam sunt, qui magisterio Christi subditi non sunt; qui secundum suam sententiam, non secundum Christi doctrinam uitam instituunt; isti ab hac gratia ita sunt alieni, sicut nomine discipulorum sunt indigni.

ET AIT, ACCIPITE. uerba premissa: Accepit iehsu panem, etc., usque ad uerbum, Accipite, uerba sunt euangeliste , quibus refertur quid fecerit iehsu: et mox subiungitur quod dixit: Accipite, inquit. Illi recte dicuntur accipere, quibus dicit, Accipite, quibus ipse dat, quibus accipiendi licentiam prestat auctoritas tribuentis, non presumptio proprie uoluntatis. Nam qui impudenter et irreuerenter se ingerunt, magis rapiunt quam accipiunt: ut contra eorum presumptionem dictum  uideatur, Accipite: cum premissum sit, eum dedisse. Unde cum hoc sacramentum dispensatur indignis, magis capitur, quam datur: quia accipiendi licentia eis non prestatur, quibus accipere non licet, Non enim habent potestatem accipiendi, sicut scriptum est: Habemus altare, de quo edere potestatem non habent, qui tabernaculo deseruiunt . uerumtamen secundum quemdam modum dici potest, et indignis dari, et ab indignis accipi: sed accipi, sicut gladium accipiunt illi, de quibus dicitur: Omnes qui gladium acceperint, gladio peribunt . Quicunque enim potestatem iudicandi, que per gladium potest significari, non sibi traditam a superiori potestate, sed per se, id est sua presumptione  accipiunt, hi gladio peribunt; quia acceptionis presumptionem in iudicium sibi conuertunt.

ET COMEDITE. Hoc sacrificium a Domino institutum est, non solum ad offerendum, sed et ad comedendum. Propter quod nunc dicitur: Comedite. Nam de hoc offerendo apud Lucam et Apostolum dicitur, qui dominum referunt dixisse: Hoc facite in meam commemorationem . Typicus agnus prius occiditur, quam comeditur, morte sua et esu ueri Agni mortem significans, et esum. uerumtamen uerus Agnus comeditur, priusquam occiditur. Ante passionem quippe Christi institui debuit nouum sacrificium; quia et ante uetus erat finiendum. Nam quod post passionem Christi non debuit iterari, ante passionem oportuit terminari.  At ubi uetus sacrificium accepit terminum, mox nouum debuit sue institutionis habere principium. Ante passionem item Christi, uirtute huius, sacramenti muniendi erant discipuli, qui scandalum in morte Christi erant passuri, ne fides eorum omnino deficeret, ne tentator, qui eos expetiuit, quasi uictor de uictis tiriumpharet. Denique, dum adhuc Iudas inter discipulos erat, ponendum erat exemplum in posterum ualiturum, de malis in Ecclesia tolerandis, dum occulti sunt. Nam quod Iudas a Domino toleratus, quia non est accusatus, sacramentum corporis et sanguinis sui acceperit, manifestum est, tum ex uerbis Luce euangeliste, tum ex uerbis beati Augustini, qui in sermone 62 super Ioannem hec uerba ponit, dicens: Post panem tunc introiuit  in eum Satanas. Prius ergo intrauerat, mittendo in cor eius cogitationem, qua traderet Christum. Et infra: Nunc autem post panem intrauit in eum, non ad hoc, ut alienum tentaret, sed ut proprium possideret. Non autem, ut putant quidam negligenter legentes, tunc Iudas Christi corpus accepit. Intelligendum enim, quod iam omnibus eis distribuerat Dominus sacramentum corporis et sanguinis sui, ubi et ipse Iudas erat, sicut diuus Lucas euidentissime narrat: ac deinde ad hoc uentum est, ubi secundum narrationem Ioannis, apertissime Dominus per buccellam tinctam atque porrectam suum exprimit traditorem, fortassis per panis tinctionem illius significans fictionem. Propter tres causas predictas, siue quascunque alias, esus ueri Agni post  mortem Christi in Ecclesia frequentandus, ante eiusdem mortem est institutus, et ipso utendi modo quo utendum est, mox in usum assumptus. Ipso autem nature ordine, et quasi uescendi lege, esus typici agni mortem ipsius hostie quam precedere non debuit, quia nec potuit, secutus est; et hostiam iam mortuam comedere, non solum secundum naturam, sed etiam secundum legem, solemne erat. Et quamuis eius mors liberatoris mortem posset significare, non poterat tamen uel mors uel esus eius, qui morte et esu consumebatur, uel uitam dare, uel a morte liberare. At esus ueri Agni, non secundum ordinem uel legis uel nature, sed secundum quemdam ordinem gratie, eiusdem mortem precessit,  ut hostia adhuc uiua, et mox moritura, denuoque uictura, ordinem gratie indicaret, quam operatur in nobis, cuius uirtute uiuificandi sumus, ut sobrie, et iuste, et pie uiuamus ante mortem: cuius uirtute muniendi sumus, ut cum pietate dormitionem accipiamus in morte, cuius uirtute liberandi sumus a morte, et ad uitam resuscitandi, cum prius exsoluerimus quam debemus, mortem. Hic est enim ordo gratie: uita bona, mors pretiosa, uita beata.


HOC EST CORPUS MEUM.

Quid fecerit iehsu Christus, dicendo ostendit, et uirtutem operis sui uerbo annuntiat. Fecit enim et dixit: Hoc est corpus meum . At in rerum creatione dixit et fecit. Nam cum creanda esset lux, dixit Deus: Fiat lux, et facta est lux  : factaque luce non legitur dixisse, hec est lux, nec enim oportuit, quia uirtus dicentis manifestata est per euidentiam operis sequentis et obsequentis, eratque uerbum occultum, donec palam fieret per apparentis indicium operis. Cum diceret ut fierent, repente exstiterunt, que facta sunt, et in rebus factis innotuit, quod facturus dixisset, qui potens erat, ut dicendo faceret. Hoc enim modo inuisibilia Dei per ea que facta sunt intellecta conspiciuntur, sempiterna quoque uirtus eius . In rebus itaque creatis uirtus Dei, qua precipit ipse ut fierent que facta sunt, intelligitur, et quodammodo conspicitur; in hac autem mutatione tam miranda longe aliter est. Factum enim tam occultum, et ab humana cognitione tam remotum, non  potuit manifestari, nisi per uerbum. Propter quod benedixit, et dixit: Hoc est corpus meum. Quo quidem uerbo uerbum Dei omnipotens uirtutis sue unum opus manifestauit, quod nos omnes miramur. Fecit enim et dixit, ut cum dictum fuerit, credatur. Licet Christus per similitudinem dicatur siue uitis, siue agnus, siue petra, siue aliquid huiusmodi, quod per significationem ei conuenire potest; nemo tamen estimet hanc locutionem per significationem ab ipso figurari, cum dicitur: Accipite et comedite: Hoc est corpus meum. Illud sane quod accipiendum et comedendum dicit, non per significationem, et secundum rationem similitudinis dicitur, corpus Christi, sed secundum ueritatem proprietatis uere est corpus Christi, quod pro nobis datur, sicut ipse  apud Lucam dixisse refertur: Hoc est corpus meum, quod pro uobis datur . Quod ergo Christus dicit: Hoc est corpus meum, expressa ueritas est, et non figura. Hoc uerbum ueritatis, quod non auferatur de ore meo usquequaque, figura obscurari non oportuit, sed figure legis finem ponere debuit. Nec in ueritate querenda est figura uerborum, ubi solis uerbis oportet manifestari, quod hactenus latebat in figura rerum. Ne quis ergo suspicione figure, aut alterius significationis obtenebrescat in opinione sua, sicut qui palpat in meridie, et qui umbram querit in luce, ea intelligentia in his uerbis Christi, ut et in facto, proferenda est que ecclesiastice interpretationis esse dignoscitur;  quam orthodoxorum Patrum auctoritas roborat, quam catholice et apostolice Ecclesie fides commendat. Christus enim supra petram fidei Ecclesiam edificauit; Christus Ecclesie celestium sacramentorum mysteria reuelauit, ut Ecclesiam sibi arctius uniret hoc sacramentum instituit; Ecclesie huius sacramenti fidem inspirauit, huius sacramenti fidem uerbis instruxit, et uerborum intelligentiam Ecclesie dedit, ut cibaret eam pane uite et intellectus , iuxta eloquium suum dans illi intellectum. Sicut ergo Ecclesia credit, et sicut intelligit, sic Christus intelligi uoluit; sic Spiritus ueritatis, qui suggerit omnem ueritatem illuminauit; et illa sic accepit; et sicut ab eo accepit, sic et nobis tradidit. Accepit autem in apostolis uerbum fidei,  quod est uerbum Dei, cum audiret a Christo dicente: Hoc est corpus meum, audiens uerbum fidei concepit fidem uerbi: quia fides ex auditu, auditus autem per uerbum Christi. Fides autem huius uerbi, aut ipsa eadem fides est inuisibilis facti, aut non separatur a fide facti. Mox enim ut auditur uerbum, in uerbo creditur et factum. Factum autem inuisibile est. Mutatio enim panis in corpus Christi inuisibiliter facta est; sed quanto obscurius factum, tanto clarius dictum est: Hoc est corpus meum: sermone declarante quod occultum erat; quia declaratio sermonis illuminat, et intellectum dat paruulis , hoc est humilibus, qui de sua sapientia non tumescunt, sed que fidei sunt pie sentiunt. Si uisibiliter facta esset mutatio, aut si inuisibiliter  facta, manifesto sermone declarata non esset, fides locum non haberet. Nunc autem inter obscuritatem facti, et declarationem uerbi edificata est fides, ut in uerbo Christi, quod creditur esse uerbum Dei, uideatur per fidem inuisibile factum, quod in se uideri non potest. In tantum autem uidetur, in quantum creditur. uirtus enim Dei reuelatur ex fide in fidem; quia de fide hominis debet procedere fides huius sacramenti, cum uerum esse creditur quod dixit, quia Deus creditur esse, qui hoc dixit. Fides ergo illuminat fidem, ut procedat fides de fide, sicut candor lucis de luce.

Diligenter intuentibus quid acceperit iehsu Christus, et quid dederit, mutatio panis facta demonstratur, panem quippe accepit, re et nomine panem;  et benedicens et frangens, corpus suum dedit. Unde creditur secundum pietatem fidei, mutatio panis facta, etsi ipso mutationis nomine ab euangelista non sit expressa. Et quoniam corde creditur ad iustitiam, ore autem confessio fit ad salutem , ut, sicut mutatio uere facta firmissime tenetur in fide cordis, sic constanter teneatur in confessione oris; confitetur Ecclesia, sicut ex traditione orthodoxorum Patrum indubitanter apparet, quod panis uirtute diuine benedictionis efficitur corpus Christi, uel fit corpus Christi: et transsubstantiatur, uel mutatur, uel conuertitur in corpus Christi: multisque modis aliis loquendi melius fide institutum explicat. Et cum in hac fidei confessione multa sit uerborum  diuersitas, una est tamen fidei pietas, et indiuidua confessionis unitas. Et quamuis hec nomina, mutatio, conuersio, ceteraque similia, mutationem uel conuersionem indicantia, quantum ad hanc fidei confessionem magis noue inuentionis esse uideantur, quam euangelice uel apostolice traditionis; sanctis tamen doctoribus, quod dedit Deus in ministerium fidei, in consummationem sanctorum, placuit, ob piam fidei confessionem, huiuscemodi uerbis uti. Nec iudicanda est profana uerborum nouitas, quam induxit sanctorum Patrum auctoritas, et fidei pietas, et ipsius confessionis necessitas. Aliquo nimirum modo oportuit dici, quod omnino debuit credi. Non sine exemplo est, quod loquimur. Nam hoc nomen homousion , et hoc nomen persona, alterum  ad fidem consubstantialitatis Patris et Filii, alterum ad fidem Trinitatis, ambo autem ad ueritatis assertionem, fideique professionem, a sanctis Patribus assumpta sunt, licet de nouo aut ueteri Testamento auctoritatem non habeant. Hoc tamen nomen persona apud Isaiam inuenitur, ubi de Christo loquitur, dicens: Iudicium gentibus proferet; non clamabit, neque accipiet personam . Sed hoc intelligitur de acceptione persone in iudicio, nisi quis forte uerba prophete aliorsum trahat, quasi Filius Dei hominem assumens, non personam assumpserit, sed naturam.

ET ACCIPIENS CALICEM. Calicem accepit, non sine uino quamuis euangelista non exprimat de uino: nisi forte intelligatur expressum in proximo, ubi  dicit: Non bibam a modo de hoc gemine uitis , etc. Calicis autem acceptio, per mysticam significationem rei mox future, intelligi potest mortis perferende prompta deuotio, uoluntariaque susceptio. De quo calice Dominus interrogat filios Zebedei, dicens: Potestis bibere calicem quem ego bibiturus sum?  Calicem ergo accepit, quia mortem sponte suscepit. Oblatus est enim, quia ipse uoluit . Calicis autem nomine significari potest, non solum uas quod continet, sed et illud quod interius continetur, sicut e diuerso poculi nomine significari solet id quod continet, et non solum quod continetur. Gratias egit. Sicut prediximus, in acceptione calicis scribit Mattheus, Dominum gratias egisse, et non exprimit,  eum benedixisse, sicut in acceptione panis scribit, eum benedixisse, et non exprimit, eum gratias egisse. Hinc alicui uideri potest, alterum pro altero indifferenter poni; maxime ex eo quod in acceptione panis, ubi ab uno euangelista ponitur, Benedixit , ab altero ponitur, gratias egit . Gratiarum quidem actio benedictio dici potest. Nam et Deum benedicimus, cum de collatis beneficiis gratias ei referimus. Omnis gratiarum actio causam respicit beneficii. Sed licet prius sit, gratiam conferre, quam referre; nonnunquam tamen pro certitudine rei future, gratiarum actione beneficium preuenitur. Sciens ergo Christus, quanta sit gratia huius ineffabilis sacramenti, quantaque  bona hinc ab ipso nobis sint conferenda; sciens quoque quanta mala mox abipso pro nobis perferenda, pro utraque causa gratias Patri agit, uidelicet pro bonis prestandis et pro malis tolerandis. Utraque enim nobis prosunt. In tantum nos amat iehsu Christus, ut pro nostris bonis gratias agat tanquam pro suis, et bona utique nostra non sunt nisi eius dona; ipse tamen qui dona tribuit, gratias agit, sicut solet, qui accipit. Reputat enim sibi dari, et a se gratias deberi, cum nobis prestatur. Instar enim muneris habet accepisse, cum dederit. Hoc autem facit intima illa caritas, per quam nos sibi iungit, ut membra, et, ut accipiat in nobis quidquid dederit nobis. Propter quod ad ipsum, qui dona dedit hominibus, Propheta loquitur, et dicit: Accepisti  dona in hominibus . Gratias ergo agit pro bonis nostris, donis suis; erudiens nos, ut nos gratiam referamus pro donis suis, bonis nostris. Gratias agit pro flagellis iniquitatis aliene, erudiens nos, ne murmuremus inter flagella iniquitatis proprie. Gratias agit pro salute mundi, quam humano generi dare disposuit, dans carnem suam in cibum et sanguinem suum in potum, ut repleat in bonis desiderium nostrum; dans seipsum in pretium, ut redimat de interitu uitam nostram. Gratias ergo agit pro nobis, ut predictum est. Quid ergo est? Nonne et pro se, cui datum sit mundum redimere, ut in nomine eius omne genu flectatur, celestium, terrestrium, et infernorum ? Quid enim habet etiam filius uirginis, quod non acceperit?  Sicut enim Filius Dei dignatione filius hominis est; ita filius hominis per gratiam Flius Dei est non sic tamen, quasi filius adoptiuus, uel quasi de non filio in filium adoptatus, sed, sicut Apostolus dicit: Predestinatus filius in uirtute . Quibus uerbis gratias egerit, aut pro nobis, aut pro se, non apparet; quia euangelista non exprimit. Si credendum est uerbis eum gratias egisse, aut his ipsius uerbis forte usus est, Gratias ago, aut aliis similem uim habentibus, sicut in alio loco, ubi exsultans spiritu dicit: Confiteor tibi, Pater, Domine celi et terre .

ET DEDIT illis, dicens: Bibite ex hoc omnes. Primo ostenditur, quid dederit, deinde ad quid dederit. Ad bibendum ergo dedit, et dixit: Bibite  ex hoc omnes . Quod dicit ex hoc, sic intelligi potest: Ex hoc nunc, id est amodo, ut initium tante gratie, tantique muneris demonstretur; uel magis sic: Ex hoc calice, uel ex hoc, quod do. Quod autem non dicit: Bibite hunc, uel ex hoc, quasi quod partis est indicans, referri potest ad partitionem gratiarum, qualis in fractione demonstratur. Calix enim, dum digne bibitur, non omnibus omnia confert, sed singulis singula; aliis tentationes leuigans, aliis uirtutes augens, modisque: aliis innumerabilibus largiens singulis, prout unicuique opus est: et ut nemo relinquatur, omnes uocat. Ad hunc enim calicem omnes fideles communiter uocantur: communio enim fidelium est. Mors illi est, quicunque non bibit; et, ut ait Apostolus,  iudicium est illi, quicunque indigne bibit. Quid ergo fornicator faciat, uel adulter, uel quicunque mortali peccato implicatus est, si indigue bibit, uel si omnino non bibit? Utrobique periculum mortis est, quia ipse mortuus est. Quid ergo faciat? Hoc enim, qui eiusmodi sunt, inquirunt. Consilium salutis in promptu est acquiescere uolenti. Conuertatur et uiuat: et inter geminum mortis periculum uitam mediam eligat, seipsum probans et diiudicans: et sic de pane hoc edat, et de calice bibat.


HIC EST SANGUIS MEUS NOuI TESTAMENTI.

Hic ostenditur, quid dederit, et sicut catholica credit Ecclesia, intelligenda est mutatio facta uini in sanguinem Christi, in sanguinem uue meracissimum.  De quo sanguine siue uino  [Gen. XLIX], dicit, hic est, inquit, sanguis meus: Sanguis per nature ueritatem, non per alicuius significationis solam similitudinem; meus autem per proprietatem; non sanguis hircorum aut uitulorum, qualis in ueteri Testamento, magis fundi solebat, quam potari: at hic est sanguis meus noui Testamenti. Marcus similiter dicit: Lucas uero: Hic est calix nouum Testamentum in meo sanguine . Paulus pene similiter: Hic calix nouum Testamentum est in meo sanguine . Ergo secundum Mattheum et Marcum, hic est sanguis noui Testamenti; secundum  Lucam et Paulum, hic est calix nouum Testamentum.

Considerandum est testamentum diuersis modis in sacro eloquio accipi. Apostolus: Hominis testamentum nemo spernit aut superordinat . Et in alio loco: Testamentum in mortuis confirmatum est . Hic dicitur testamentum solemnis ordinatio testatoris, in qua plerumque fit institutio heredis. Dicitur etiam testamentum pactum quod fuit inter Iacob et Laban pro pace inter se federanda. Dicitur quoque testamentum, quod inter malos disponitur contra Deum, ut ibi: Aduersum te testamentum disposuerunt tabernacula Idumeorum et Ismelite . Dicitur etiam testamentum fedus cum morte, siue cum inferno, siue  etiam cum mundo: quod conuenit peccatoribus et dilectoribus huius mundi, qui in obligatione iniquitatis sue morti et inferno debitores constituuntur. Hinc in Ecclesiastico scriptum est: Memor esto, quoniam non tardabit mors, et testamentum inferorum, quod demonstratum est tibi . Testamentum enim huius mundi mortem operatur. Dicitur quoque testamentum, quod disposuit Deus electis suis; pactum scilicet ad Dauid, de quo ipse dicit: Disposui testamentum electis meis, iuraui Dauid seruo meo, usque in eternum preparabo semen tuum . Similiter pactum ad Abraham, sicut ibi: Memor fuit in seculum testamenti sui, uerbi quod mandauit in mille generationes, quod disposuit ad Abraham, et iuramenti ad  Isaac . Hinc colligi potest, legem Dei recte dici testamentum; quia hereditas in ea nobis repromittitur, et qui sint heredes in multis locis ostenditur: et quia continet promissa Dei et precepta eius, quasi quedam federis pacta ad firmandam amicitiam inter Deum et homines. Deus siquidem sponte quasi se obligat, etiam sub iureiurando ad reddenda promissa; homo ex necessitate tenetur ad implenda precepta. Testamentum inter diabolum et hominem peccato hominis uel morte quasi sanguine confirmatum est. De quo testamento dicitur apud Isaiam, ex persona quorumdam: Percussimus fedus cum morte, et cum inferno fecimus pactum . Diabolus autem mors dicitur  et infernus, et fedus cum eo percussum testamentum est inferorum, quod homini demonstratum est. Hoc autem testamentum, ut prediximus, morte hominis confirmatum est, sed hoc quantum ad ipsum hominem. Nulla enim sua uirtute aut sapientia potest homo a morte liberari, dum non est qui redimat, neque qui saluum faciat . Propterea non sufficiebat Abel innocentia sua, nec Ne iustitia sua, nec Abrahe fides sua, nec Moysi mansuetudo sua, nec Iob patientia sua, nulli denique sanctorum sanctitas sua, ut a morte liberari, et testamentum inferorum dissoluere posset, sine morte, uel ante mortem mediatoris. Propter quod alius dicit: uadam ad portas inferi , Alius dicit: Infernus domus mea est, et in tenebris  straui lectulum meum . Alius dicit: Descendam ad filium meum lugens ad infernum . Et item: Deducetis canos meos cum dolore ad inferos . Nam qui dicit: Letatus sum in his, que dicta sunt mihi, in domum Domini ibimus , de cuius uirtute confidat, ostendit in sequentibus, ad auctorem salutis, qui statuit testamentum pacis dicens: Fiat pax in uirtute tua . Ipse enim est pax nostra, qui celum nobis aperuit, et infernum clausit: et in sanguine noui testamenti testamentum inferorum dissoluit. Unde et apud Isaiam dicit: Delebitur fedus uestrum cum morte; et pactum uestrum cum inferno non stabit . Nouum testamentum testamento inferorum  quasi e regione oppositum est. Illud enim confirmatum fuit, quasi sanguine, id est peccato hominis uel morte; quia per peccatum diabolo consensit, et a uinculo inite obligationis nec per mortem, nec post mortem se liberare potuit. Nouum autem testamentum sanguine Christi confirmatum est, a peccato hominem liberans, et nouam ei uiuendi formam prescribens, et uite eterne heredem constituens. Propterea hic sanguis noui testamenti dicitur, quia eo nouum testamentum dedicatum est, et eterne hereditatis repromissio confirmata est. Prius ergo testamentum quod in figura precessit, ob mysticam significationem huius sacramenti non sine sanguine dedicatum est. Nam ut Apostolus dicit: Lecto omni mandato legis a Moyse uniuerso  populo, accipiens sanguinem uitulorum et hircorum cum aqua et lana coccinea et hyssopo, ipsum quoque librum et omnem populum aspersit dicens: Hic sanguis testamenti, quod mandauit ad uos Deus . Ecce quam proprie predicit Moyses uerba, quibus usus est Christus in cena. uide, quomodo uetus Testamentum hinc inde respicit nouum Testamentum, et testamentum inferorum; alterum per significationem mortis hominis Dei, alterum per representationem mortis hominis rei. Nam mors legalis hostie, qua demonstratus est homo dignus morte, representat mortem hominis, qui per peccatum dignus est morte, per gratiam tamen liberandus a morte. Ipsa quoque mors hostie prefigurat mortem  Christi, per quam liberandus erat homo a morte. Propterea utrumque testamentum, uetus scilicet et nouum, ualet ad destruendum testamentum inferorum, alterum per significationem, alterum per ueritatis exhibitionem. Hic ergo sanguis Christi noui testamenti dedicator est, tum secundum noua promissa; quia propter nimiam caritatem qua dilexit nos Deus, quam et in sanguine pro nobis fuso commendauit, occultis motibus inspirantis gratie mentibus nostris ingeritur, et quasi uiua uoce ipsius sanguinis suggeritur, et precepta eius medullitus amare et fidenter promissa sperare.

QUI PRO MULTIS EFFUNDETUR IN REMISSIONEM PECCATORUM . Omnis impie dubitationis occasio amputatur, dum ueritas fidei ipsius ore  ueritatis aperitur. Ne quis putet per significationem a Christo de aliquo dici: Hic est sanguis meus, manifeste ab ipso ostenditur, quid dixerit, quid intellexerit, quid a nobis credi uoluerit. Nec licet nobis quasi per simplicitatem ignorare quid intellexerit, cum necesse nobis sit, et id credere quod in his uerbis intellexit, et id confiteri quod dixit. In hoc enim communis fidei articulo et publice confessionis testimonio non sufficit simpliciter credere, uerum esse, quod Christus his uerbis dixit, quidquid in his intellexerit, non intellecto scilicet quid dixerit; sed intelligentia et fides uerborum tanto exactius a nobis requiritur, quanto clarius et expressius, quod credi oportet, a Christo dicitur. Res enim licet occulta, ut in ueritate est, ita panditur  et inculcatur, ut ignorantia omnino non habeat excusationem, et impietas uix inueniat erroris occasionem. Dixit enim: Hic est sanguis meus noui testamenti, et inculcat, qui pro uobis effundetur in remissionem peccatorum . Ac si diceret. Hoc quod uobis do ad bibendum sub specie uini, secundum naturam uinum non est, sed secundum ueritatem meus sanguis est, et ille ipse sanguis, qui pro multis effundetur.

Hec sit ergo fides nostra, hec sit confessio nostra: illum eumdem sanguinem nobis dari in potum, quem indubitanter, credimus pro nobis fuisse effusum Lucas dicit: Qui pro uobis effundetur, tanquam pro solis discipulis dictum sit. Mattheus  dicit: Qui pro multis effundetur . Que quamuis uideantur diuersa, non sunt tamen aduersa. Pie enim credi potest, Christum utrumque, dixisse, uel alterum separatim post alterum, uel alterum in altero intelligendum. Quodam enim modo dicitur, quod in dicto intelligitur. Illud mouere nos potest, quod Apostolus dicit: Christus pro omnibus mortuus est : cum dicat, non pro omnibus, sed pro multis sanguinem suum fusum iri. Sed alter uidetur attendere euentum definite utilitatis; alter sufficientiam infinite uirtutis. Nam quantum in ipso sanguine est, tam potens est ad redemptionem, ut omnibus sufficere possit ad salutem; tam incomparabilis ad pretium, ut eo reparari possit totum genus humanum. Pretiosior est  enim omni estimatione redimendorum, et quantolibet numero captiuorum. At qui male uiuendo sanguinem testamenti pollutum ducunt, quia sacramentum redemptionis uilipendunt, communis gratie beneficium non percipiunt. A Christo enim non redimitur, qui a communione generalis gratie sponte eximitur, sicut scriptum est: Qui confidunt in uirtute sua, et in multitudine diuitiarum suarum gloriantur. Frater non redimit . Que ergo utilitas in sanguine Christi, his qui descendunt in corruptionem? Bonum erat illis, si nati non fuissent. Bonum erat illis, si sanguis Christi effusus non esset. Erit enim sanguis hic in testimonium illis: Accessistis, inquit Apostolus, ad sanguinis aspersionem, melius loquentem quam  Abel . Pro illis sane, qui accesserint, loquitur hic sanguis ad indulgentiam; uerumtamen contra malos ad uindictam. Ergo non omnibus prodest sanguis effusus ad remissionem peccatorum, sed multis. Propterea dictum est: Pro multis effundetur in remissionem peccatorum . Non te moueat, quod scriptum est: Pauci sunt electi , quasi non pro multis fundatur, qui solis prosit electis. Licet enim pauci dicantur electi, comparatione multitudinis peccatorum; multi tamen sunt, et super arenam multiplicandi. Nam sicut scriptum est: Multi uenient ab oriente et occidente, et recumbent cum Abraham, Isaac, et Iacob in regno celorum . Item: Effundetur, inquit, in remissionem peccatorum,  Qui sanguinem Christi fuderunt, non hoc agebant, non hoc cogitabant, ut tollerentur peccata mundi. Quantum enim in ipsis fuit, magis operati sunt suam perditionem, quam nostram salutem; magis sibi damnationem, quam nobis remissionem. Attamen salutifere dispensationi nescientes seruierunt. Salus enim mundi, que secuta est, nec eorum uirtutis fuit, nec uoluntatis, nec intentionis, nec operis; sed Dei uirtutis, et uoluntatis, et intentionis, et operis. In illa enim effusione sanguinis non solum operata est persequentium iniquitas; sed operata est et Saluatoris caritas. Sed iniquitas effecit opus iniquitatis; caritas perfecit opus caritatis. Non iniquitas, sed caritas operata est salutem, iniquitas tamen Christi sanguinem  fudit, et sese effudit, ut sciret homo, quantum diligeretur a Deo, qui proprio Filio suo non pepercit . Sic enim Deus dilexit mundum, ut unigenitum suum daret . Qui quidem unigenitus oblatus est, non quia Iudeus, potuit, sed quia ipse uoluit; qui cum dilexisset suos, in finem dilexit eos. Finis est mors pro inimicis suscepta. Hic est finis omnis consummationis; finis consummati amoris. Maiorem enim caritatem nemo habet, ut animam suam ponat quis pro amicis suis . Hec Christi caritas in morte Christi uiolentior fuit, quam Iudeorum iniquitas, nec potuit et iniquitas, nisi quantum permisit caritas. Iudas Christum, uel Iudeus morti tradidit, et  hoc maligna iniquitate. Tradidit Pater Filium, tradidit et se Filius: et hoc ex caritate. Nec traditionis rea est caritas; sed innocens est, etiam in morte Christi. Soli enim caritati licet, quidquid libet impune. Sola Deum cogere potest, quasi imperiosa caritas. Hec de celo Deum deposuit, hec in cruce posuit; hec tam innocenter, quam salubriter, sanguinem Christi fudit in remissionem peccatorum. Ergo tota gratiarum actio pro salute mundi caritati debetur; que ita nos urget uiolentia sue rationis, ut par sit, nos tantum Christum diligere, quantum Iudeus potuit odisse. Humanum forte dico, propter infirmitatem cordis nostri. Indignus est enim amici nomine, qui minus diligit, quam inimicus odit. Indignus est remissione peccatorum, qui sic  amanti uicissitudinem amoris redamando non reddit; sed qualem potest, ne dicam parem. Nam parem quis potest? Non sit nobis pretiosior sanguis proprius, quam amor Christi. Nam ut nos liberaret de sanguinibus Deus Deus salutis nostre, ipse prior dilexit nos: et lauit nos a peccatis nostris in sanguine suo.

Dico autem uobis, non bibam amodo de hoc genimine uitis, donec bibam illud uobiscum nouum in regno Patris mei . Diligenter hoc loco considerandum est, quomodo Lucas euangelista a duobus aliis, Mattheo scilicet, et Marco, dissonare uidetur. Quod ut manifestius appareat, ex Euangelio Luce ipsa uerba Christo suo ordine ponamus: Desiderio desideraui hoc pascha manducare uobiscum; antequam patiar. Dico enim uobis,  quia ex hoc non manducabo illud, donec impleatur in regno Dei. Et accepto calice, gratias egit, et dixit. Accipite, et diuidite inter uos: dico enim uobis, quod non bibam de generatione uitis, donec regnum Dei ueniat . Hec Lucas. Ubi notandum, quod post typicum pascha, uel in fine eius, et ante uerum pascha, Dominus duo uidetur dixisse: alterum de non manducando, ubi dicit: Ex hoc non manducabo illud; alterum de non bibendo, ubi dicit. Non bibam de generatione uitis: que duo Dominum dixisse quasi ante uerum pascha celebratum, solus Lucas commemorat; et de his que ad uerum pascha pertinent, hec uerba subiungit, Et accepto pane, gratias egit, et fregit,  et dedit eis, dicens: Hoc est corpus meum, quod pro uobis datur: hoc facite in meam commemorationem. Similiter et calicem, postquam cenauit, dicens: Hic est calix nouum testamentum in sanguine meo, qui pro uobis fundetur . Huc usque Lucas, qui solus de non manducando Christum quedam dixisse commemorat; et illa quasi ante uerum pascha, ut predictum est. uerba autem Christi de non bibendo, quamuis non solus ponat: in hoc ab aliis uariat, quod ea ponit ante uerum pascha, quasi ad typicum pascha pertinentia; Mattheus  uero et Marcus  uerba Christi de non bibendo, in alio loco, uidelicet post uerum pascha ponunt. His diligenter consideratis, constat, Mattheum et Marcum uerba  Christi de non manducando, omnino pretermisisse. Et quoniam uerba eius de non bibendo ponunt, sed alio loco quam Lucas, alterutrum e duobus coniici potest, uel Dominum utroque loco uerba de non bibendo dixisse; et ubi solus Lucas ponit, scilicet ante nouum pascha celebratum: et ubi Mattheus et Marcus ponunt, scilicet post nouum pascha celebratum; uel si Christus semel tantum uerba de non bibendo dixit, unum ex illis, uel duos, ordinem narrationis mutasse. Ordo autem narrationis preposterus ueritati rei geste non preiudicat. Non est autem impium dubitare, quis ordinem mutauerit, si tamen mutatus est; uel dubitare, an christus secundo et iterum uerba de non bibendo dixerit. In huiusmodi dubitationibus non periclitatur pietas  fidei, nec uacillat fides Euangelii: dummodo indubitanter credamus que facta uel dicta narrantur. Euangelice enim narrationi necessario fides debetur, non ordini uel tempori: nisi cum hec inserta sunt narrationi.

DICO AUTEM uOBIS. Non sunt perfunctorie cogitanda, nec negligenter audienda uerba, que hoc loco Christus dicit: maxime cum premittat. Dico autem uobis. Hec enim premittens, attentionem uidetur requirere, ut attentis auribus audiamus, que et dicit, et dicere se dicit. Cum pondere autem cogitandum est. Dico autem uobis, ut pensetur uerborum pondus, et dicentis auctoritas. Non bibam, inquit, de hoc genimine uitis, donec bibam illud uobiscum nouum in regno Patris mei.  Tria statim occurrunt intelligenda in his uerbis: et quod non bibet de hoc genimine usque ad tempus, et quod illud tunc bibiturus est in regno Patris: et ante hec duo, quod de hoc genimine uel tunc, uel antea biberit. Amodo enim innuere uidetur mutationem uicissitudinis, tanquam antea fuerit, quod amodo non futurum esse ostenditur uel tanquam aliquo tempore non fuerit, quod amodo futurum esse monstratur. Quis enim dicit, amodo non faciam hoc, nisi qui fecit, uel facit, deinceps non facturus? Quis item dicit, amodo faciam, nisi qui aliquo tempore non fecit? Ratio enim huius intelligentie non solum ex communi usu loquendi colligitur; sed ex consuetudine ipsius sacre Scriture  testimonium habere uidetur. Nam quibus Dominus dicit: Non me uidebitis amodo donec dicatis: Benedictus qui uenit in nomine Domini , significat, eos se uidere, uel uidisse, uel solis oculis carnis, pro parte infidelium, uel oculo fidei, pro parte fidelium, qui tunc erant, uel antea fuerant in populo illo, deinceps autem post substractam presentiam suam se illis non uidendum, donec auferatur uelamen de cordibus eorum, et uenisse eum agnoscant: benedicentes eum, qui uenit in nomine Domini.

Nisi morosum esset, non esset difficile, plura exempla in medium adducere; sed quia res perspicua multitudine exemplorum non indiget, magis nobis querendum est, de quo genimine uitis hoc dicat; an de calice pertinente ad uetus Testamentum,  de quo dicit apud Lucam: Accipite et diuidite inter uos ; an de calice pertinente ad Nouum Testamentum, de quo dicit apud eumdem Lucam: Hic est calix nouum testamentum in sanguine meo ; hoc est, an de uino, quod creditur fuisse in calice pertinente ad uetus sacrificium; an, de ipso sanguine, quem postquam cenauit, sub specie uini, quasi de genimine uitis propinauit in calice pertinente ad nouum sacrificium. Ad hanc autem inquisitionem ualere arbitror, si premittatur, quali cibo et quali potu Christus utatur, et utendo delectetur. Et de cibo quidem quis sit, aperte dicit: Meus cibus est, ut faciam uoluntatem Patris mei . Et que sit  uoluntas Patris, alio loco dicit. Hec est uoluntas Patris mei, qui misit me, ut omnis qui uidet Filium, et credit in eum, habeat uitam eternam . Ergo cibus Christi salus est mundi. Hanc enim esurit, hanc et sitit, quia potus eius est. Propter quod cum sederet super fontem, ait Samaritane: Da mihi bibere ; et ut ostenderet se magis sitire aquam uiuam a se peti, ut petenti daret, dicit: Si scires donum Dei, et quis est, qui dicit tibi, da mihi bibere, tu forsitan petiisses ab eo, et daret tibi aquam uiuam . Ecce quid sitiebat, rogari et dare aquam, ut fieret in accipiente fons aque salientis in uitam eternam. Quis potest habere hanc aquam, nisi ipse dederit? aut quis potest saluari, nisi quem ipse saluauerit? Salutem  autem mundi quam ille sitit, hanc et operatur, partim in his que pertinent ad reparationem, partim in his que pertinent ad supremam consummationem. Ad preparationem pertinent omnia, que operatus est ab exordio mundi in electis suis usque ad tempus aduentus sui, in prefiguratione future reparationis. Ad reparationem autem pertinent omnia, que Christus in carne aut bona gessit, aut dura pertulit, usque ad horam passionis uel resurrectionis sue. Ad consummationem uero pertinet tota gloria resurrectionis. De qua ipse dicit: Sanitates perficio hodie et cras, et tertia die consummor . Salus mundi secundum seriem temporum, digesta est et ordinata in apparatu, in actu, in fructu: hoc est in figura, in gratia, in  gloria. Primum Deus Pater mandauit salutes Iacob in repromissione Saluatoris. Deinde dedit salutem regibus, id est omnibus iustis in aduentu Saluatoris. Ad ultimum consummauit negotium salutis in resurrectione Saluatoris, magnificans salutes regis eius, et faciens misericordiam Christo suo Dauid, et semini eius usque in seculum. Hoc opus nostre salutis operatus est Christus, incipiens a diebus antiquis. Tota dispensatio rerum et temporum eius moderamine ad hunc finem dirigebatur; et in omnibus que ad hanc causam conducebant delectatus est ipse auctor omnium; et hoc ad gloriam suam sicut scriptum est: Renouabis faciem terre; sit gloria Domini in seculum; letabitur Dominus in operibus suis . Non solum autem delectatus  est in iis que fecit ante aduentum, uel in aduentu suo; sed in mundum ueniens flagella iniquitatis nostre letus excepit. Letus, dicam, antristis? Sed utrumque rectius dixerim. Nam de illo scriptum est: Exsultauit ut gigas ad currendam uiam . Et ipse dixit. Tristis est anima mea usque ad mortem . Non solum autem dolorem carnis sensit in amaritudine passionum, et asperitate laboriose discipline pro nobis suscepte, sed in anima ueram tristitiam habuit, sed libens. Gaudens enim uoluit uere tristari, nec sine gaudio erat tristitia, cui gaudium erat de ipsa tristitia. Propter hoc dicit: Desiderio desideraui manducare hoc pascha . Operatio  salutis nostre suo ordine dispensata uoluntas Patris est. Cibus Christi hoc est quod esurit. Hoc est, de quo dicit in cruce; Sitio . Hoc est medicinale poculum, hoc uinum letitie, hoc genimen uere uitis, id est ipsius Christi, qui dicit: Ego sum uitis uera . Intendens ergo in fructum et finem operationis et dispensationis sue ab initio, dicit: Non bibam amodo de hoc genimine uitis, etc. Ac si diceret: Hactenus delectabar salutem mundi operari, sicut hactenus oportuit; et in his delectatus bibi uinum letitie, quia delicie mee esse cum filiis hominum ; sed nondum uinum nouum, sicut est dulcius, sed sicut est habens dulcedinem cum austeritate discipline, quam adhuc sentio. Superest ut amodo,  post instantem scilicet passionem, non bibam de hoc genimine uitis usque in diem illum clarificationis mee, cum illud bibam uobiscum nouum, nichil austeritatis habens, totum dulcedine plenum, et hoc in regno Patris mei, id est in corpore meo glorificato, uel in regno celorum, et uobiscum. Nam et uos mecum bibetis, cum de torrente uoluptatis mee uos potauero. Per diem illum intelligere possumus gloriam resurrectionis et clarificationis, qui dies finem non habet. De quo dicitur: Hec est dies quam fecit Dominus, exsultemus et letemur in ea . In claritate enim Christi exultabimus et letabimur, cum corpus humilitatis nostre configurabitur corpori claritatis sue. Quamuis ergo  Christus primitie sit dormientium, et primus resurgens a mortuis hoc nouum uinum biberit, discipulis non statim bibituris, tamen uerum est, quod dicitur, et sicut dicitur, quod Christus non biberit de hoc genimine usque in diem illum interminabilem gloriose claritatis sue, in qua uidendus est ab electis suis, ut exsultent in conspectu eius, et delectentur in letitia. Quod ergo dicit: Non bibam amodo usque in illum diem, cum uobiscum bibam, ad tractum spatii referendum est, non ad initium diei; ut sic intelligatur, cum uobiscum bibam, quasi diceretur, quo die uobiscum bibam. Si autem quod dicitur, in illum diem, referamus ad diem resurrectionis transitorium, habentem mane et uesperam, difficile erit intelligere, quod dicit. Non  bibam usque in illum diem, cum uobiscum bibam, cum discipuli illo die bibituri non essent, nisi simpliciter cogitetur, Non bibam usque in illum diem, cum uobiscum bibam, id est cum uobiscum bibendi consummata fuerit causa. Completa enim resurrectio causa est combibendi uinum letitie, quodam loquendi modo, quo que post futura sunt, esse dicuntur, cum causa exstiterit quam sequantur. Hoc modo intelligi potest: Qui credit in me, habet uitam eternam . Et illud: Beati pauperes spiritu quoniam ipsorum est regnum celorum . Sic multa alia que futura sunt, anticipantur, ut esse dicantur, quia preexistente causa, qua sunt, non restat, nisi ut sint.

 Quod Christus dicit, se, non hoc, sed de hoc genimine bibere, bibiturum autem non de illo, sed illud, gaudii pregustati futuram plenitudinem significare potest. Secundum rationem premistorum querenti, de quo genimine Christus loquatur, de uino scilicet primi calicis, an secundi, responderi potest, locutionem de genimine figurari, ut quod dictum est, intelligatur de alterius significato, et de alterius effectu, et de utriusque fine. Sanguis enim Christo operatur nobis gaudium eterne salutis, quod est uinum letitie; quod etiam in uino prioris calicis significatur quadam ratione similitudinis, quia unum letificat cor hominis . Gaudium ergo eterne salutis alterius calicis significatum est, et alterius effectus, utriusque  autem finis, et utriusque fructus. Propter quod Dominus in alterius consummatione, et alterius institutione figurate loquens et figure legis alludens, non in sola substitutione noui sacramenti finem constituit ueteris sacrificii; sed utrumque ad unum finem dirigit, ultra quem nullus est finis. Cum ergo dicit: De hoc genimine, quamuis per demonstrationem uel digitus uel oculus in rem presentem tendatur, ut nichil aliud uideatur intelligendum, quam quod oculis exhibetur: tamen aliud intelligendum suadet manifesta rei ueritas, et fidei pietas: cum non sit dignum fide, quod hoc ipsum, nisi in suo effectu uel significato in regno celorum a Christo cum discipulis sit bibendum. Sic autem in  hoc genimine, quamuis per poculum uel digitum demonstrato, aliud uinum, non insolenter potest intelligi: sicut in aqua, cum demonstratur, alia aqua significatur, Domino dicente: Qui biberit ex hac aqua, sitiet iterum . Per hanc enim aquam mulieri Samaritane demonstratam, intelligitur aqua secularis uoluptatis uel cupiditatis, que sitim non exstinguit; cui opponitur aqua sapientie salutaris, de qua Dominus dicit: Qui biberit ex aqua quam ego dabo ei, non sitiet in eternum . Summopere cauendum est hoc loco, ne scrupulum fidei faciat in uerbis Christi differens positio demonstrationum. Nam cum superius diceret: Hoc est corpus meum, et deinde: Hic sanguis meus , utrobique demonstrauit,  quod solum intelligi uoluit. Nec immerito. Ibi enim fides huius sacramenti erat edificanda, et forma fidei et confessionis nostre sine uelamento figure planis uerbis prescribi debuit. Cum dicitur autem: Amodo non bibam de hoc genimine uitis, in genimine quod demonstrari uidetur, aliud insinuat intelligendum, quod in hoc genimine figuratur; sic enim fieri oportuit. Nam quia utriusque Testamenti plena consummatio demonstranda fuit uerbis notis, quamuis minus propriis, rebus quoque eque notis, et ad rem pertinentibus significare uoluit, quod nec oculus uidit, nec auris audiuit, nec in cor hominis ascendit . Non sit ergo mirum, locutionem figurari ad eam rem quoquo modo intelligendum, que nulla uerborum proprietate ualeat  exprimi, et quam necesse sit aliquomodo intelligi.



Alio modo unde supra.

uerba Christi quasi ubera lacte redundantia, quo magis pressantur, uberius lac fundunt. uinum post uinum eliquat uua pressius calcata. Habent diuina eloquia sua promptuaria, et plena, eructantia ex hoc in illud. Ibi inuenitur uinum letitie, dicente Dauid: uinum letificet cor hominis . De hoc bibit Christus, bibituri sunt et omnes, qui sunt Christi. Inuenitur ibi et uinum compunctionis, dicente eodem Dauid: Ostendisti populo tuo dura, potasti nos uino compunctionis . uideamus, an Christus de hoc uino biberit, quia de eo scriptum est, contra persecutorem eius uel Iudam uel Iudeum: Persecutus est hominem inopem et  mendicum, et compunctum corde mortificare . Corpore quidem compunctus est, sicut scriptum est: uidebunt, in quem compunxerunt . Sed quomodo compunctus est corde, nam de penitentibus in Actibus apostolorum scriptum est: Compuncti sunt corde. Que quidem compunctio in Christum non cadit. Sed nunquid in solis penitentibus est compunctio? Nequaquam. Nam de impenitentibus et duris corde iuxta Apostolum, scriptum est: Dedit illis Deus spiritum compunctionis, oculos, ut non uideant, et aures ut non audiant . Malis enim sepe molesta sunt bona, et ira uel odio contra iustitiam et contra ueritatem compunguntur. Habet enim iniquum odium, stimulos suos; et sicut est bona compunctio ex  amore et deuotione, sic est et mala ex odio et iniquitate descendens. Est autem, ut prelibauimus, quedam compunctio ex dolore penitentie, que conuenit peccatoribus ad Deum conuersis. Est quedam compunctio ex asperitate discipline, que omnibus iustis per multas tribulationes a Deo imponitur. Multe enim tribulationes iustorum: et non est iustus, qui non patitur. Per hanc discipline compunctionem, quasi per infusionem uini, curantur, si qua sunt, uulnera iustorum, et sanatur infirmitas, aut custoditur humilitas, aut exercetur patientia eorum. Hoc est uinum compunctionis, uel secundum aliam translationem, uinum stimulationis. Quotquot enim iusti sunt, quanquam in letitia et exsultatione  Deo seruiant, quia spiritus promptus est, tamen quia infirma est caro , in tribulatione malorum et dolore ingemiscunt et parturiunt usque adhuc; in sudore uultus sui manducantes panem suum, pane lacrymarum cibantur, et potantur uino compunctionis. Patres enim nostri comederunt uuam acerbam, et dentes filiorum obstupescunt. De hac uua acerba, id est de tumore proprie uoluntatis, expressum est hoc uinum: et de hoc genimine uitis tota penalitas nostre mortalitatis processit. Christus autem et ipse factus particeps mortalitatis nostre de torrente in uia bibit , et disciplina pacis nostre super eum, quoadusque biberet calicem passionis, finem ponens sue discipline quam pertulit, et nostre miserie quam sanauit. Qui  bibens calicem passionis, bibit uinum compunctionis: quia non solum compunctus est in corpore, sed dolore cordis intrinsecus, quia penituit eum hominem fecisse. Ergo Pater ostendit ei dura; nec enim pepercit ei, donec resurgens a mortuis, conscisso mortalitatis sacco, immortalitatis stola circumdatus, Patri diceret: Conscidisti saccum meum, et circundedisti me letitia; ut cantet tibi gloria mea, et non compungar . Sed quia oportuit Christum prius pati, et sic resurgere a mortuis, iam appropinquante hora passionis calicem passionis bibiturus, et sic de hoc mundo transiturus ad Patrem, dicit: Non bibam amodo de hoc genimine uitis, etc. Quasi diceret: Hactenus de hoc genimine uitis bibi, hoc est de infirmitate assumpte  mortalitatis que tristia sunt pertuli. Nunc finis est tristitie. Hoc poculum amarum amodo non bibam, sed uinum letitie in regno Patris mei, cum conuerterit planctum in gaudium mihi; et uos, qui calicem meum bibetis contristabimini; sed tristitia uestra uertetur in gaudium, ut uinum nouum uobiscum bibam. Locutio autem sic figuratur, si idem sit nouum uinum, et illud quod biberat ante nouum; sed modus locutionis est nostre consuetudini satis accommodatus; sicut dici solet, que seminauerit homo hec et metet.



Alio modo exponitur, ut supra.

Quis plantat uineam, et de fructu eius non edit?  Plantauit Dominus uineam. Quenam  hec est? uinea, inquit Isaias, Domini Sabaoth domus Isrel est . Sicut differt uinea a uinea, sic et uinum a uino. uinea Domini discernitur a uinea aliena. Hec est gentilitas a Dei cultu aliena, et idololatrie dedita. Synagoga autem, que ad Domini uineam pertinere habet, tanquam ab eo plantata et exculta, pro parte iustorum uinea Domini est, et uinea Sorech, id est uinea electa: pro parte uero malorum et infidelium conuersa est in amaritudinem uitis aliene. Generatio enim peruersa est, et infideles filii. Facti sunt enim sicut gentes, que Deum ignorant. Hec uinea fructificauit impietatem pro fide, diffidentiam pro spe, inuidiam uel odium pro dilectione. Predixit et hoc Moyses: De uinea Sodomorum uinea eorum, et de suburbanis Gomorre  Uua eorum uua fellis, et botri amarissimi. Fel draconum uinum eorum, et uenenum aspidum insanabile . Uua fellis, fel draconum, uenenum aspidum insanabile, tria hec quid sunt, nisi impietas, et diffidentia, et odium inexorabile, uel quecunque uitia tam pessimis rebus similia? Qualis est hec uinea, tale et uinum eius. Acetum est, de quo dicit: Et in siti mea potauerunt me aceto . uinum myrrhatum est, quod cum gustasset Dominus, noluit bibere. Gustauit quidem, per experientiam probans, quanta esset malitia eorum; sed noluit bibere, quia non approbauit; quia respuit, quod displicuit. Fidelis autem Synagoga, que per obedientiam placuit Deo sicut germen delectabile, et sicut uinea electa fuit; de qua  Isaias: uinea meri cantabit ei . Delectatus est Deus in obedientia antiquorum iustorum sub legalibus preceptis, et iudiciis, et promissis, et sacramentis. Habuit hec obedientia tempora sua usque ad passionem Christi. Deinde successit noua obedientia, nouaque iustitia, maiori perfectione magis Deo placitura. Propter quod nunc dicit: Non bibam amodo de hoc genimine uitis, etc. ac si diceret: Non delectabor amodo obedientia, qualis usque nunc sub lege fuit. Instat dies ille, id est tempus gratie, ut umbra euacuetur, et propter noua promissa sub nouis preceptis, nouisque sacramentis, religio augeatur, et exemplo humilitatis mee obedientia perficiatur, in qua magis uobiscum delecter in regno Patris mei, hoc est in Ecclesia.  Quod dicit: Donec bibam illud nouum, significat ex aliqua parte eamdem esse obedientiam legis et Euangelii, et ex aliqua parte innouatam, id est mutatam et auctam. Hinc ipse et alio loco dicit: Non ueni legem soluere, sed adimplere  Summa autem legis adimpletio hec est, obedientia usque ad mortem. Hec est perfecta caritas, hic finis iustitie et omnis consummationis. Hec obedientia clausa fuit in lege in primo et maximo mandato: Diliges Dominum Deum tuum ex toto corde tuo, et ex tota anima tua, et ex omnibus uiribus tuis, et ex tota mente tua . Clausa quoque in sacrificiis, et in morte hostiarum latenter insinuata. Nunc autem in exemplo mortis Christi propalata  est, et imitatoribus et dilectoribus Christi imposita. Hec obedientia calix est salutaris, calix passionis Christi. Hoc est uinum nouum, de quo dicit: Donec bibam illud nouum in regno Patris mei. Quid est ergo illud nouum uinum bibere, nisi ex amore obedientie pati? Quid est uobiscum bibam illud, nisi et uos ex amore obedientie compatiemini? Quid est, bibam illud, sed nouum; nisi quia nouum erat, ut pro genimine uitis biberetur calix passionis? Nouum erat, ut pro agno immolaretur homo. Bibam illud uobiscum nouum, quia in huius nouitate calicis ego delectabor, et uos delectabimini: et pro hac hilaritate mentis hilarem enim datorem diligit Deus . Obedientia autem usque ad mortem intelligenda est non in sola morte carnis,  sed quodammodo in omni perfecta mortificatione et castigatione corporis; maxime autem in omni perfecta renuntiatione proprie uoluntatis. Nam se ipsum mactat, qui propriam uoluntatem iugulat, qui ab illicitis deliciis se propter Deum abstrahit, animam suam propter Deum odit, et in hoc mundo odiendo perdit, et perdendo in uitam eternam custodit; qui in hilaritate mentis et dulcedine caritatis propria uoluntate postposita per iudicium discretionis fratris uoluntatem preponit; hic pro fratre animam ponit. In omni genere martyrii est obedientia usque ad mortem, siue nos occidat gladius persecutoris, siue gladius spiritus, quod est uerbum Dei. Hec est perfecta obedientia, qualis in lege non erat; quia lex neminem adduxit ad perfectum.  Hoc est nouum uinum, quod bibit iehsu Christus cum discipulis suis. Quicunque hac in obedientia delectantur, conbibitores sunt Iesu Christi, et de calice eius bibunt uinum conditum, et mustum malorum granatorum.

Ut summatim que diffusius dicta sunt perstringamus, Christus uera uitis est, secundum plenitudinem gratie; cuius uitis uinum est salus mundi, et commune gaudium omnium iustorum. Hoc ipse bibit in initia non nouum, in fine nouum, hoc est ab omni austeritate alienum, et omni dulcedine plenum. Item Christus uitis est, secundum conditionem assumpte infirmitatis. Cuius uitis, id est infirmitatis assumpte, uinum est amaritudo passionum et tribulationum. uinum non nouum, quia de uua  acerba, et de propagatione ueteris hominis, id est Ade, non secundum culpam, sed secundum penitentiam. uinum hoc de uetustate amarum, et in amaritudine uetustum, sed mox nouo mutandum. Item uinea dicitur ecclesia iustorum, secundum gratiam fidei et caritatis, cuius uinee uinum est obedientia legis, uel Euangelii, sed obedientia legis figura erat obedientie Euangelice perfectionis. Obedientia legis immolare agnum, obedientia noua immolare se ipsum. Illa uinum non nouum, ista uinum nouum, de quo Dominus dicit: Neque mittunt uinum nouum in utres ueteres: alioqui rumpuntur utres, et uinum effunditur, et utres pereunt 



Alio modo unde supra.


Simplicior intelligentia ab aliquibus exposcitur. Possunt hec uerba ad litteram ex parte accipi. Quia hoc ultimum pascha cum discipulis suis celebrauit, aliud deinceps non celebraturus, dicit: Non bibam amodo, etc. Tanquam diceret. Ex hoc genimine, iuxta ritum paschalis obedientie, non bibam, sed ad aliud conuiuium uos inuito, ut edatis et bibatis super mensam meam in regno meo Nec preiudicat huic sententie, quod post resurrectionem cum discipulis suis manducauit et etiam bibit, sicut uidetur ex Actibus apostolorum, dicente Petro: Manducauimus et bibimus cum illo, postquam resurrexit a mortuis . Non enim negat, se omnino bibiturum, sed dicit: Non bibam ex hoc  genimine, id est, solemnia paschalis obseruantie, bibendo ex hoc calice, non iterabo; sed huius festiuitatis mysteria in regno Patris mei, id est in regno celorum, siue in Ecclesia, complebo. Unde apud Lucam dicit: Dico uobis, non manducabo illud, donec impleatur in regno Dei . Manducauit quidem post resurrectionem cum discipulis suis, sed non manducauit ex hoc, nec bibit ex hoc: id est, nec pascha manducauit, nec uinum libauit, sicut in sacrificio fieri solet. Manducauit tamen, ad astruendam fidem resurrectionis, et credentes discipuli, nouo gaudio resurrectionis perfusi sunt, ut quodam modo nouum uinum tunc biberet cum discipulis suis, id est nouum gaudium haberet cum illis in gloria resurrectionis sue; et in se ipso, quasi in  regno Patris sui. Discipuli enim de morte eius contristati, uiso Domino gauisi sunt supra quam dici possit; sicut scriptum est: Ad uesperum demorabitur fletus, et ad matutinum letitia .



De ueritate mutationis.

Mutatio panis in corpus Christi uera est, et mystica. Utriusque autem rei, id est ueritatis et mysterii, propria consideratio fidem edificare potest, aut caritatem. Sed ueritatem mutationis primo attendamus. uera est, inquam, mutatio, non secundum figuram, sed secundum substantiam. Non enim transfiguratur panis, sed transsubstantiatur. Nouo et inusitato modo species manet, et substantia mutatur. In transfiguratione autem non sic. Nam cum Satanas transfigurat se in Angelum  lucis, non natura demutatur, ut una natura in alteram transferatur. Quando Dominus in monte transfiguratus est , quod clarificatum est, non substantiam mutauit, sed decorem induit, ut esset, non alterius nature, sed alterius glorie. Non est nostre possibilitatis, uel edicere, uel cogitare, quomodo Christus uel ante resurrectionem, uel post, in specie glorificata apparens, nunc unam nunc alteram speciem exhibuit, quasi ad hoc, ne agnosceretur; cum id tamen semper ageret, ut agnosceretur. Nam ad hec quis idoneus? Quis sufficit explicare, utrum in transfiguratione priorem speciem exuerit: an eam retinens et ab oculis presentium discipulorum abscondens, gloriosam illam speciem superinduerit? Quis sufficit explicare, quomodo  in resurrectione clarificatus, non in illa festiua specie glorie sue apparuit; sed in specie nunc quasi nota, nunc quasi non nota, sicut uoluit agnosci, uel ad tempus non agnosci: utrum in ipso erat, ne agnosceretur, quia sicut scriptum est , in alia effigie ostensus est: an in illis erat, qui agnoscebant, quia oculi eorum teneantur, et nunc existimatus est phantasma esse, uel specie nunc hortulanus , nunc quasi peregrinus , uicissim se manifestans, et abscondens, quibus uoluit, et sicut uoluit? Quid aliud super huiusmodi affirmare possumus, nisi quod iehsu Deus est: et sicut potestatem habens, cui seruiunt ad nutum omnis forma et materia,  omnis species et substantia? Circa hec autem, formam scilicet et materiam, siue speciem et substantiam, preclara philosophorum sudauerunt ingenia; et subtilissima indagatione inuestigare conati sunt singulorum naturam, et unde esset, et quid esset, uel non esset, et ubi esset, et quid denique posset; et quod sibi uidebatur, secundum coniecturam humane rationis, quasi diffinitum habebant et certum: et arbitrati sunt, secundum acumen ingenii sui, legem nature certis terminis concludere, et indubitatis diffinitionibus limitare; quasi a ueritate discordaret, quidquid eorum diffinitionibus obuiaret. Et quidem secundum solemnem ordinem et cursum nature multa ab eis tam mirabiliter, quam multa fideliter edisserta sunt; sed  multa probabiliter elaborata, sed a ueritate tam extranea, quam a pietate fidei aliena. Quidquid ab eis uere fideliterque comprehensum est, et definitum, hoc non illorum est, sed eius, qui ueritas est, et qui illuminat omnem hominem uenientem in hunc mundum , per quem eis ex aliqua parte ueritatis lumen illuxit. ueritas enim apud quemcunque inueniatur, Dei est, et non hominis, quia omnis homo mendax, Deus autem uerax . Quidquid ergo contra fidei ueritatem, et pietatis formam diffinitum habebant et affirmabant, hoc illorum erat, hoc a se dicebant, et de propriis locuti sunt; et ignari celestium sacramentorum, ignorantes sapientiam Dei in mysterio absconditam, euanuerunt in cogitationibus suis, et  obscuratum est insipiens cor eorum. Dicentes enim se esse sapientes, stulti facti sunt : miroque Dei iudicio, qui inter homines supra homines estimati sunt, quasi soli sapientes, uel pre ceteris sapientes; nunc pre ceteris apparent insipientes nobis, per gratiam Dei, qui de tenebris nos uocauit in admirabile lumen suum. uerus siquidem est sermo, qui scriptus est: Infatuatus est omnis homo ab sapientia. Fides itaque nostra uerbis ipsius Dei, immobiliter fundata, incerto humanarum opinionum non iactatur, sicut nutabunda et fluctuans; sed ueritate subnixa, et super firmam petram diuine auctoritatis solidata, inconcussa constat et inconuulsa; et si quid diffinitionibus philosophorum  contrarium continet, cedere debet opinio ueritati, ut ueritas fidei in omnibus triumphet, destruens omnem altitudinem extollentem se aduersus scientiam Dei, et in captiuitatem redigens, omnem intellectum in obsequium Christi. Quidquid in mysteriis fidei sua profunditate modum humane intelligentie excedit, et fines humane rationis transcendit, Deo committendum est, eique reseruandum, qui tempore opportuno mysteria nunc operta reuelabit his, qui uerbis ipsius debitam reuerentiam exhibentes, firmiter et fideliter credunt; non hesitantes de fide uerborum, quamuis ratio modi interim non eluceat. uult enim Deus arcana sua nobis, et a nobis credi, sed modum ad tempus ignorari, ut habeat fides meritum, et quod nunc  occultum est, reseruetur ad premium. Habet itaque simplicitas fidei piam conscientiam in iis, que Deus credenda mandauit; piam uero ignorantiam in iis, que non querenda abscondit. Utraque autem, pietas conscientie scilicet, et ignorantia, apud Deum gloriam habet et laudem, dum mens humana coram Deo humiliatur, ut credat que dixit, et a superba et curiosa inquisitione compescitur, ne querat que non dixit. Utrobique ergo fides proficit ad meritum, et in utraque simplicitate confidenter suspirat ad premium; qui enim ambulat simpliciter, ambulat confidenter . Simpliciter ergo et confidenter, firmiter et constanter, teneamus, credamus, et confiteamur, quod substantia panis in substantiam carnis Christi mutatur,  manente tamen specie panis, mirabiliter, et ineffabiliter, et incomprehensibiliter. Indubitanter credimus, quod ita est: quomodo autem hoc sit, adhuc simpliciter ignoramus. Nondum de modo scimus; sciemus autem postea, cum uirtus huius mysterii in nobis fuerit consummata. Consummationem indicat ipsa conuersio panis in corpus Christi. Mystica enim est; significans gratiam ipsam, quam operatur in nobis.



De mystica significatione mutationis panis.

Attendamus itaque, quid sit panis ante conuersionem. Quid sit autem, quotidiana docet experientia. Sustentatio enim uite est, sed transitorie: nec manet ipse, nec uita quam sustentat. Ille usu suo deficit, et uita deficiendo preterit. Non ualet uitam  eternam prestare, uix ualet uitam temporalem ad modicum tempus sustentare. Propterea opus est quotidiana refectione; diurna uita diuine refectioni debetur. Qui quotidie indigemus, uix et egre usque ad diem tertium sustinemus. Corpus nostrum infirmum et fragile multisque corruptionibus et infirmitatibus obnoxium dum reficitur, deficit; et quotidie dum instauratur, fatiscit; uitaque mortalis dum et cibo sustentatur, preterlabitur, et dum nutritur, minuitur, et in mortem semper preceps ruit, dum quotidiana refectione a morte differtur; et ut usu euenit, cibus causa sanitatis quesitus, causas morbi generat; et ubi uita queritur, ibi mors inuenitur. Panis ergo iste destruitur et perit,  nec permanet in uitam eternam. Corpus nichilominus destruitur et perit. Esca enim uentri et uenter escis; Deus autem hunc et has destruet. Cum absorpta fuerit mors in uictoria, cum mortale hoc induerit immortalitatem, tunc uitam eternam corpori prestabit, non cibus iste qui perit sed cibus qui permanet in uitam eternam. Attende uirtutem sacramenti. Decreuit Deus mortale hoc immortalitate uestire et mortalem uitam in uitam eternam transferre. Propterea cibum in cibum mutauit, panem uite in panem uite, sed panem uite transitorie in panem uite eterne, ut et mutatione cibi in cibum credatur et intelligatur, speretur, et exspectetur mutatio mortalis uite in immortalem uitam, ut dum mutabilitate temporum ad mortem  trahimur, ipsa morte in melius mutandi mortem non timeamus, quia spes nostra immortalitate plena est. Homini quippe infirmo, et de infirmitate perfecte curando, cibum mutari oportuit, ut uitali cibo uetiti et lethiferi cibi malitia curaretur, cibi concessi imperfectio instauraretur. Cibus uetitus non potuit nisi inferre mortem, cibus concessus non potuit nisi differre mortem, nisi Christi benedictione uertatur in cibum, qui potest auferre mortem. Substantialis mutatio panis ueri in uerum corpus Christi, mutationem mortalis uite in immortalem uitam sic quodammodo operatur, et sic significat, ut tamen ex aliqua parte dissimilis sit, et ex aliqua parte similis. Nam, ut ait Apostolus: Unus panis unum corpus multi sumus, omnes qui  et de pane uno, et de uno calice participamus . Tota enim Ecclesia in uniuersa electorum multitudine unus panis est, et ipsa tota corpus Christi est; et quicunque in corpore et de corpore Ecclesie sumus; unus panis sumus, et membra Christi sumus; et per quamdam mutationem quasi aliud erimus, quam nunc sumus, quia nondum apparuit quid erimus. Mutatio tamen, que circa nos futura est, nature quidem erit in alteram gloriam, sed non in alteram naturam. Tanta tamen et talis erit mutatio, ut illa substantiali mutationi ex aliqua parte possit assimilari. Nam si conuersio nostra de malo ad bonum in presenti tempore id efficit in nobis, ut simus aliquod initium creature Dei, et quasi noua creatura in Christo; propter  quod Propheta dicit: Et dixi, nunc cepi: hec mutatio dextere Excelsi ; quid tunc erimus, quid, inquam, erimus, cum absorbebitur quod mortale est a uita, cum reuelata facie gloriam Domini speculantes, in eamdem imaginem transformabimur a claritate in claritatem, tanquam a Domini Spiritu? Filii resurrectionis et equales angelis Dei ita nobis dissimiles erimus, ut pene nichil minus existimari possimus quam nunc quod sumus. uirtus itaque huius mystice mutationis consummatio est beate uite; sed quoniam ad consummationem beate uite rectissime peruenitur per consummationem iustitie, id est bone uite: ipsa quoque consummatio bone uite per conuersionem  uini in sanguinem nobis suggeritur: et si aduertere delectat, salubriter intimatur. Quod ut magis eluceat, ad uiam intelligentie prestruendam, de aliis conuersionibus adiungendum est.



De mystica significatione mutationis uini.

Legitur quedam conuersio aque in sanguinem, sed apud Aegyptios, sicut scriptum est: Et conuertit in sanguinem flumina eorum . Legitur alia conuersio aque in uinum in nuptiis, que facte sunt in Cana Galilee. Legitur et hec tertia uini in sanguinem, que facta est in cena Domini, et quotidie in Ecclesia frequentatur. Prima conuersio hoc indicare potest, quod aqua mortifere sapientie, que est sapientia huius mundi, uel prudentia carnis, in sanguinem, hoc est in mortem  eis uertitur, qui ambulant secundum carnem, nec sapiunt ea que sursum sunt, sed que super terram. Nam sicut scriptum est: Prudentia carnis mors est; et sapientia carnis inimica est Dei . Unde per increpationem propheta dicit: Et nunc quid tibi uis in uia Aegypti, ut bibas aquam turbidam; et quid tibi cum uia Assyriorum, ut bibas aquam fluminis? . Omnis terrena sapientia odibilis Deo, de qua bibunt Aegyptii, id est amici huius mundi, qui sunt inimici Dei, aqua Aegypti est, que in sanguinem uertitur. Sanguis enim eius super eum, quicunque biberit ex ea. Secunda conuersio, que est aque in uinum, indicare potest conuersionem timoris in amorem iustitie. Est enim aqua sapientie salutaris, et initium  sapientie timor Domini . Timere Deum sapere est; sed timor sine amore nondum saporem uini habet, sed est sicut aqua insipida. Timor enim penam habet, et qui timet, quodammodo ipsam penam sentit, aut presentit, quam metuit. Amor autem iustitie uinum letitie est, quod letificat cor hominis . Iustitie enim Domini recte, letificantes corda. Hec autem conuersio in nuptiis fit, quia in fide et iustitia desponsata est Ecclesia Deo, illa utique iustitia, que ex fide est Christi Iesu. Que quidem iustitia amoris est, non solius timoris; sicut iustitia legis. Propter quod Apostolus ait: Non accepistis spiritum seruitutis iterum in timore; sed accepistis spiritum adoptionis filiorum, in quo clamamus Abba Pater . Amor autem iustitie bonam uitam informat, ut bona sit; sed non consummat, nisi perfectus sit. Que est enim consummatio, queue perfectio, nisi illa, de qua dicitur: Maiorem caritatem nemo habet, ut animam suam ponat quis pro amicis suis? . uinum ergo in sanguinem conuertitur, cum iustitia delectat, et in tantum delectat, ut contra iniustitiam usque ad sanguinem resistere deliberatum sit. Hec est enim perfectio iustitie; nam de imperfectione, que e diuerso est, Apostolus scribens ait: Nondum usque ad sanguinem restitistis, aduersus peccatum repugnantes . Si ergo iustitia conuertatur in iudicium, si iustus contra tentationem siue persecutionem super femur suum gladio accingatur; si  utilius iudicet mori, quam a iustitia declinare, si dicat: Melius est incidere in manus hominum, quam derelinquere legem Dei mei ; si cum Apostolo dicat: Bonum est mihi magis mori, quam ut gloriam meam quis euacuet ; si coram hominibus iudicandus pro confessione ueritatis uel defensione iustitie, fidelis inuematur, cum Christo in futuro iudicaturus; si emulator passionis Christi calicem Christi sitiat et dicat: Calicem salutaris accipiam ; iam tunc consummata est uirtus huius sacramenti, et uinum in sanguinem conuertitur; et qui eiusmodi est, martyris nomine dignus est, et testis fidelis inuenitur, testimonium dans in terra, quia tres  sunt qui testimonium dant in terra: spiritus, aqua, et sanguis . Spiritus iustorum, aqua penitentium, et sanguis martyrum. Quomodo sacrificium ueritatis a Domino sit institutum ex Euangelio Matthei hactenus adnotauimus; consequens est, ut eiusdem sacrificii instituendi modum et ordinem, ex Euangeliis Marci et Luce euangelistarum attendamus.

Ex euangelio Marci : Et manducantibus illis, accepit iehsu panem, et benedixit, etc. usque ad illud: Non bibam de genimine uitis.

Pro eo quod Mattheus dicit : Accipite et comedite, Marcus dicit: Sumite, pro duobus unum uerbum ponens; nec immerito. Nam qui accipit, sumit; et qui comedit, sumit. Cetera omnia  apud Mattheum et Marcum non solum eadem sunt, sed pene iisdem uerbis enuntiata sunt; nisi quod Marcus solus ponit: Et biberunt ex eo omnes.

Ex euangelio Luce : Et ait illis: Desiderio desideraui hoc pascha manducare uobiscum, usque ad illud: Qui pro uobis fundetur.

Desiderio noui sacrificii inchoandi desiderat Dominus uetus pascha terminari: propter quod exaggerans magnitudinem desiderii sui, dicit: Desiderio desideraui hoc pascha manducare uobiscum, antequam patiar. uolens siquidem consummare, que ante passionem consummanda erant, quasi festinat ad passionem, ut nostram acceleret salutem. De ueteri ergo sacrificio intelligendum est, quod dicit: Desiderio desideraui, etc. Cuius ueteris consummationem  et mutationem ostendens, dicit: Dico enim uobis, quod ex hoc non manducabo illud, donec impleatur in regno Dei . Quasi diceret: Ex hoc tempore illud uetus sacrificium non manducabo, et solemnia Paschalis obseruantie non iterabo; sed quod figure deest, per sacramentum ueritatis in regno Dei implebo. Deinde subiungit de calice dicens: Et accepto calice, gratias egit et dixit: Accipite, et diuidite inter uos . Solus iste euangelista duos commemorat calices, unum pertinentem ad uetus sacrificium; alterum ad rouum: commemorato eo qui ad uetus pascha pertinet, de eius translatione subiungit dicens: Dico enim uobis, quod non bibam de generatione uitis, donec regnum Dei ueniat . Sicut supra commemorauimus,  ubi Mattheus ponit : Benedixit ac fregit; et ubi Marcus ponit : Benedicens fregit, ibi Lucas ponit: Gratias egit et fregit ; et Paulus cum Luca concordans ponit: Et gratias agens fregit . Quod uero Lucas ponit: Quod pro uobis datur , nec Mattheus nec Marcus dicit: pro quo Paulus dicit: Quod pro uobis tradetur . Similiter quod Lucas dicit: Hoc facite in meam commemorationem , nec Mattheus nec Marcus dicit; nisi pro eodem accipiatur: Hoc facite in meam commemorationem, quod Lucas dicit , et sumite, quod Marcus dicit , et accipite et comedite, quod Mattheus dicit . Sed quia Paulus utrumque ponit, uidelicet:  Accipite et manducate , pro quo Mattheus dicit: Accipite et comedite , et hoc quod Lucas dicit: Hoc facite in meam commemorationem, hinc uidetur aliquid interesse inter hoc, quod Mattheus dicit: Accipite et comedite, et hoc quod Lucas dicit: Hoc facite in meam commemorationem. Ad commemorationem itaque Dominice mortis faciendam, et in Ecclesia frequentandam, certum est hoc pertinere, quod scriptum est: Hoc facite in meam commemorationem. Apostolus enim hoc declarat, qui uerba Christi de calice loquentis in hunc modum ponit: Hic calix nouum testamentum in meo sanguine, hoc facite quotiescunque bibetis in meam commemorationem  . Deinde adiungit: Quotiescunque enim manducabitis panem hunc, et calicem bibetis, mortem Domini annuntiabitis donec ueniat . Hoc, inquit, facite in meam commemorationem. His uerbis nos Christus instituit ad se offerendum, ad se manducandum, ad se mutandum. Quasi diceret: Offerte uos, quod ego offero, manducate quod ego do; denique facite quod ego facio; sustinete pro me, sicut et ego pro uobis sustineo. Corpus uestrum et sanguinem uestrum pro inuicem date, et animas uestras pro inuicem ponite; sicut ego corpus uobis, et sanguinem meum do, et pro uobis animam meam pono. Iuxta que Salomon ait: Cum sederis ad mensam diuitis, diligenter attende, que apponuntur tibi; et immitte manum tuam, sciens quod talia  oportet te preparare . Sequitur Lucas et dicit : Similiter et calicem, postquam cenauit, dicens: Hic est calix, etc. Premiserat de pane loquens: Fregit et dedit eis. Ad hoc respicit, quod hic dicit: Similiter et calicem; ac si dicat: Panem dedit, similiter et calicem dedit. Quod autem addidit: Postquam cenauit, ad utrumque uideretur referendum, ad datum uidelicet panem, et ad datum calicem, nisi cum de pane fieret sermo, premitteretur apud Mattheum : Cenantibus illis, et apud Marcum : Manducantibus illis. Ex uerbis itaque Matthei et Marci uidetur, quod inter cenandum uel manducandum panem dederit. Ex uerbis Luce apparet, quod postquam cenauit, calicem dedit. Mattheus ergo et Marcus  significare uidentur, Dominum, panem et calicem discipulis dedisse, adhuc eis cenantibus, quasi adhuc de cena restaret. Et hoc quidem recte dicitur, et recte intelligitur, si pro cena una habeatur esus typici agni cum perceptione substituti sacramenti. Lucas uero, qui solus duos calices commemorat, quasi cenam cum suo calice terminat, ubi Dominus nouam cum suo calice cenam inchoat. Ergo quod dicit, postquam cenauit, sic intelligi potest, postquam ueteris sacrificii solemnia compleuit. Hoc itaque dicere uidetur, ut Dominicam cenam a priori cena distinguat, sicut calicem a calice distinguendum insinuat. Sequitur Lucas, et dicit: Hic est calix nouum testamentum in meo sanguine . Ut supra diximus, apud Mattheum et Marcum   dicitur: Hic est sanguis meus noui testamenti. Ad distinctionem ergo prioris calicis dictum uidetur, quod Lucas  Dominum dixisse commemorat. Alium enim potum, siue in eodem uase, siue in alio, Dominus ante propinauerat de quo et dixit: Accipite et diuidite inter uos . At non ille calix, sed: Hic est, inquit calix, id est potus, qui nunc est in hoc calice, nouum testamentum. Sub eodem sensu accipi possunt uerba huius euangeliste: Hic est calix nouum testamentum in meo sanguine, et ea que Mattheus ponit: Hic sanguis est noui testamenti. Quod si alius modus dicendi aliquam insinuat differentiam dicti, queramus in similibus modum dicendi  et rationem intelligendi. Apostolus ad Hebreos loquens, et eorum patientiam collaudans, inter cetera sic dicit: Rapinam bonorum uestrorum cum gaudio suscepistis, cognoscentes uos habere meliorem et manentem substantiam . Que sit autem melior substantia, paucis interpositis ostendens, ait: Est autem fides sperandarum substantia rerum . Quibus uerbis significat, fidem esse causam, cuius uirtute et merito a nobis obtineri possit substantia et facultas et sufficientia omnium bonorum, temporalium et spiritualium, presentium et futurorum, que nobis necessaria sunt, et que a Deo postulanda sunt, et speranda. Dilectio quoque dicitur plenitudo legis, et quod legis perficiende causa et uirtus in ea consistat, sine qua  nichil de lege salubriter impletur. Ex his exemplis colligi potest, qua ratione digne possit intelligi, quod a Domino dictum est: Hic est calix nouum testamentum, nouum sane testamentum noua lex est, continens nouum pactum, nonnunquam promissum. Houam enim obedientiam imposuit, et nouam hereditatem repromisit. Hec est obedientia usque ad mortem: illa est uita eterna post mortem. Fide autem huius calicis digneque perceptionis adiuuamur et confirmamur ad hanc obedientiam implendam, et hanc promissionem obtinendam: et utriusque rei causa et uirtus in hoc calice constituta est, ut uere dictum sit: Hic est calix nouum testamentum. Obedientiam usque ad mortem requirit a  nobis sanguis Christi, qui pro nobis passus est, nobis relinquens exemplum, ut sequamur uestigia eius , hoc est, ut moriamur et commoriamur ei. uicissitudinem pro uicissitudine, et mortem pro morte exigit a nobis, qui mortem auertit a nobis. O rem mirandam et obstupendam! Inde obligamur usque ad mortem obnoxii, unde per mortem dimittimur a morte liberi. Inde debitum mortis contrahitur, unde debitum mortis absoluitur. Iam ergo ex noua causa debitores mortis sumus, quamuis ex ueteri culpa, nichilominus ex noua gratia. Sed mors peccatorum pessima debite pene quedam est exsolutio; sic tamen ut ingratitudinis nulla sequatur absolutio. Pretiosa mors sanctorum, pro morte Christi quedam est gratiarum actio, et uicissitudinis  nonnulla similitudo. Nemo quippe sufficit humilitati ad equalia respondere; sed quia benignus est, sufficit ei pro gratiarum actione qualemcunque sue mortis similitudinem oblatam accipere. Si enim complantati facti sumus similitudini mortis eius, simul et resurrectionis erimus. Hec autem similitudo mortis obedientia est usque ad mortem, pertinens ad hunc calicem, qui hic dicitur nouum testamentum. Hinc Propheta dicit: Quid retribuam Domino, pro omnibus que retribuit mihi? Calicem salutaris accipiam . Ad hunc eumdem calicem pertinet noue repromissionis adeptio, que est huius noue obedientie retributio. Hinc idem Propheta dicit: Calix meus inebrians quam preclarus est! Et misericordia tua subsequetur me .  Quandiu? Omnibus diebus uite mee . Quo fine, quo fructu? Ut inhabitem in domo Domini in longitudinem dierum .---Hic est, inquit, calix noui testamenti; ac si diceret: Hic constituta est causa et uirtus et ratio implendi que in Nouo Testamento precepta sunt, et obtinendi que promissa sunt. Hic est finis et consummatio legis. Hic est plenitudo gratie et ueritatis, hic est mysterium fidei, firmamentum spei, testimonium dilectionis nostre, exemplum obedientie nostre, pignus hereditatis nostre, sacramentum innouationis nostre, confirmatio religionis nostre. Nouum enim Testamentum est in meo sanguine confirmatum, nulloque ritu deinceps mutandum, ut sit legitimum sempiternum. Hic calix amatorium poculum est, quod nobis  Christus confecit, arte quam ipse nouit. Cum hoc sanguine fuso amorem suum effudit, cum hoc infuso amorem suum infundit, lauans nos a peccatis nostris in sanguine suo. Sic enim necesse erat nobis; sanguine fedatos sanguine oportuit emundari. Quicunque enim ex sanguinibus, et ex uoluntate carnis, et ex uoluntate uiri, et nondum ex Deo natus est, necesse habet dicere: Libera me de sanguinibus, Deus Deus salutis mee . Ierusalem sub specie mulieris apud Ezechielem dicitur: Transiens per te, uidi te conculcari in sanguine tuo; et dixi tibi, cum esses in sanguine tuo, uiue. Dixi, inquam, tibi in sanguine tuo, uiue  Et infra: Et facta es mihi federata, et laui te aqua, et  emundaui sanguinem tuum ex te . Et Isaias: Si abluerit Dominus sordes filiarum Sion, et sanguinem Ierusalem lauerit de medio eius in spiritu iudicii et spiritu ardoris . Sanguis autem peccatoris in quo iustus lauat manus suas, non est sacramentum ablutionis, sed exemplum iudicii et timoris. Sanguis uero Christi sanctus et sanctificans, iustus et iustificans, de pollutis sanguine et conceptis de immundo semine mundos facit et candidos; sed illos singulariter et precellenter, qui calicem passionis bibunt, et pro sanguine Christi fuso sanguinem suum fundunt, inter ceteros tam spectabiles quam mirabiles, ut de eis dici possit: Hi qui amicti sunt stolis albis, qui sunt, et unde uenerunt? Hi sunt, qui uenerunt ex magna tribulatione, et lauerunt  stolas suas, et dealbauerunt eas in sanguine agni . Non in suo sanguine, quamuis mundo, quamuis iusto, sed in sanguine Agni, qui tollit peccata mundi. Nemo enim sanctus credit suam iustitiam, suamue passionem sibi sufficere ad emundationem; sed quotquot sancti sunt, sanguine Christi sanctificati sunt, et ordinant testamentum eius super sacrificia. Hoc est testamentum preponendum omnibus sacrificiis carnalibus ueteris Testamenti, omnibusque sacrificiis spiritualibus Noui Testamenti. Hinc est enim omnis laus eorum, hinc omnis uirtus eorum; hinc debetur iustitia, que nunc datur nobis. Hinc speranda est gloria, que reuelabitur in nobis; ut et in obtinenda promissione ordinetur testamentum super sacrificia. Non sunt condigne passiones  huius temporis ad futuram gloriam, que reuelabitur in nobis . Si qua est ergo fides nostra, si qua spes, si qua caritas, si qua patientia, si qua humilitas; si quid gratie, si quid uirtutis, si quid laudis coram Deo in nobis est, totum de hoc calice propinatur. Hinc enim manat omnis gratiarum diuisio: huc ergo redeat omnis gratiarum actio.

Ex Euangelio Ioannis : Operamini non cibum qui perit, sed qui permanet in uitam eternam, quem Filius hominis dabit uobis. Hunc enim Pater signauit Deus, etc., usque ad illa uerba: Qui credit in me, non sitiet unquam.



De cibo qui perit et de cibo qui non perit.

Omnis creatura que uitam habet, cibum quoque uite sue congruentem habet. Considerate cuncta  animantia, cunctaque germinantia in terra; quomodo uiuunt, quomodo nutriuntur, quomodo singula de nutrimento sibi accommodato quasi de cibo sibi contemperato pascuntur. Ignis quoque, quamuis uitam non habeat, unde pascitur, unde nutritur? quod consumit et deuorat, pabulum ignis est, iuxta quod propheta ait: uestimentum mistum sanguine erit in combustionem, et cibum ignis . Sensus quoque corporei suis delectationibus pascuntur. Species desiderabilis et pulchritudo concupiscibilis desiderium est oculorum, nec satiatur oculus uisu, nec auris auditu. Sensus mentis suas habent delicias in oblectationibus suis, preter illas delectationes quas ex sensibus corporeis hauriunt. Memoria, intelligentia  et uoluntas, unde nutriuntur et pascuntur, unde delectantur et confortantur? Omnis autem rationalis creatura, siue angelus bonus uel malus, siue homo bonus uel malus, cibo suo pascitur, secundum qualitatem uite, qua feliciter uel infeliciter, bene uel male uiuit. Pascuntur angeli boni laude et amore et uisione Dei. Hec est eorum uitalis refectio, uitam eorum in eternum conseruans: que semper reficit, et nunquam deficit: a qua accipiunt, ut et ipsi nunquam deficiant. Cibus uero angeli apostate iniquitas eius, qua semper contra Deum superbus est; et malitia qua semper nobis maleuolus est, hec enim ei placent, sicut e diuerso humilitas et caritas semper illi displicent, a quibus semper tam ieiunus, quam uacuus. Cibus uero eius,  quem diximus, quasi quedam fames est, qua semper esurit perditionem hominum, quos a se captos deuoret, et quasi in corpus suum ad consentiendum sibi traiiciat. De peccatis ergo hominum, siue de ipsis peccatoribus pascitur, et auidius, si quos iustos inuenire ualeat, aduersus quos preualeat. Hinc scriptum est: Cibus eius electus . Ipse uero a malis glutitur, cum consilium suggestionis eius in intimi sensus uentre recipitur, sicut scriptum est: Dedisti eum escam populis Aethiopum . Et quicunque malis accedunt infracti, uel fraude deducti, tum a diabolo, tum ab ipsis malis deglutiuntur. Hinc Psalmista ait: Nisi quia Dominus erat in nobis, dicat nunc Isrel, nisi quia Dominus erat in nobis: Cum exsurgerent homines  in nos, forte uiuos deglutissent nos . Et item: Non dicant in cordibus suis: Euge, euge anime nostre, nec dicant, deuorabimus eum . Illi quoque, qui per inuidiam et contentionem se lacerant et carpunt, uicissim se comedunt. Unde Apostolus ad Galatas ait: Quod si inuicem mordetis et comeditis, uidete ne ab inuicem consumamini . Talibus escis, iniquitate scilicet et malitia, nutritur et confortatur uita malorum, uita mala. uita uero bonorum uita bona, quam longe est ab iniquitate, et malitia, tam dissimilibus alimentis sustentatur et roboratur. Cibus enim iustorum est, tum iustitia, sicut scriptum est: Beati qui esuriunt et sitiunt iustitiam ; tum ipse iustitie auctor Christus,  qui dicit: Ego sum panis uiuus . Hunc panem comedunt omnes iusti, ut iusti sint et iuste uiuant; sine quo nulla est uita bona, nulla beata. Illi etiam qui uerbo uel exemplo iustorum Christo lucrifiunt, et in partem iustorum cedunt, cibi sunt eorum, per quos ad Christum accedunt, iuxta quod Petro dictum est: Macta et manduca . Cibus autem temporalis, quo corporalis uita sustentatur, uires et sensus corporis, ut ualeant et uigeant, confortat et conseruat, sed usu consumitur. Spiritualis uero cibus uires anime et sensus corroborat et conseruat, nec usu consumitur; sed que bona sunt nutriens et augens, contraria, id est uitia et peccata consumit. Unde iusti, quia in eis  et ab eis peccata consumuntur, ea quodammodo comedere dicuntur, secundum illud, quod scriptum est, ut in bonam partem accipiatur: Peccata populi mei comedent ; secundum quem modum et illud in bonam partem accipi potest: Dedisti eum escam populis Aethiopum . Ad eum uero cibum, quo bona uita nutritur et sustentatur, ut per hanc ad uitam beatam perueniatur, hec Domini uerba pertinent: de quibus quomodo intelligenda sint, consequenter dicendum est.



Operamini, non cibum qui perit, sed qui permanet in uitam eternam, quem filius hominis dabit uobis. Hunc enim Pater signauit Deus.

Post miraculum de quinque panibus et duobus piscibus, turbe uenerunt Capharnaum, querentes  Dominum: et cum ex insperato inuenissent eum trans mare dixerunt ei: Rabbi, quando huc uenisti? Respondit iehsu, et dixit eis: Amen, amen dico uobis: Queritis me, non quia uidistis signa, sed quia manducastis ex panibus, et saturati estis . Signa quidem uiderant, quibus poterant diuinitatem eius cognoscere; sed, quia occasione temporalis refectionis, non deuotione fidei, eum sequebantur: hanc ipsam eorum intentionem eis aperiens, ut uel sic Deum cognoscerent, mox ostendit pro quo et quali cibo magis laborandum sit, dicens: Operamini, non cibum qui perit, sed qui permanet in uitam eternam. Hoc intelligi potest de iustitia, cuius amore pascuntur iusti; quam gratis dat filius hominis, gratis iustificans  impium. Iustitia autem permanet in uitam eternam, secundum illud: Iustitia eius manet in seculum seculi . Et illud: Iusti autem in perpetuum uiuent . Cibum operantur, qui perit, quicunque operantur iniquitatem; et qui preter fidem Christi que bona putant, operantur, et qui per occasionem, et non per ueritatem, Christum sequuntur. Cibus autem qui non perit, iustitia est; ea que ex fide est Christi Iesu, et ipse dator huius iustitie iehsu Christus: qui cum esset apud Patrem panis angelorum, inter homines homo fieri uoluit, ut panem angelorum manducaret homo. Dans autem fidem, que per dilectionem operatur; dat ut in ipsum credatur, ut ipse diligatur, ut ipsi sicut uero Deo seruiatur. Denique seipsum dat  manducandum, nobis autem operantibus dat. Propter quod dicit: Operamini; etiam cum omne meritum nostrum preueniens, gratis dat. Hinc Apostolus ait: Gratia salui facti estis per fidem, et hoc non ex uobis; Dei enim donum est, non ex operibus, ne quis glorietur . Cibum autem permanentem in uitam eternam filius hominis dat per sacramentum dispensationis, qua fieri uoluit filius hominis. Nec dare non potest, quamuis filius hominis est: hunc enim Pater signauit Deus. Hunc quippe Pater, ut cibum talem nobis daret, proprio signo singularis sanctitatis a ceteris discreuit, ungens eum oleo exsultationis pre participibus suis. Hoc autem quod dictum est: Signauit  Pater, sic expositum sit, secundum beatum Augustinum. Ceterum secundum beatum Hilarium si expositio requiritur, ipsa eius uerba in sua sinceritate ponenda sunt. Dicit itaque in libro octauo De Trinitate: Unigenitus Dei, et per sacramentum salutis nostre hominis filius, uolens proprietatis nobis paterne in se significare speciem, signatum se a Deo Patre ait. Et hoc ideo, quia uite eterne escam filius hominis esset daturus, ut per hoc potestas in eo dande ad eternitatem esce intelligi posset; quia omnem in se paterne forme plenitudinem signantis Dei contineret, ut quod signasset Deus, non aliud ex se, quam formam Dei signantis afferret. In eo quod dixerat Dominus: Operamini cibum, qui permanet in uitam eternam,  intellexerunt illi, se admoneri ad opera Dei facienda. Querunt ergo, quid faciendo opera Dei ualeant operari. Respondit iehsu, et dixit eis: Hoc est opus Dei, ut credatis in eum, quem misit ille . Querebant ergo illi de operibus, quasi de multis; ille respondet de opere Dei, quasi de uno, ut ostendat omnia opera bona ex uno procedere. Cui simile est, quod Psalmista dicit: Opera manuum nostrarum dirige super nos, et opus manuum nostrarum dirige . Fides uero operans per dilectionem ipsa est opus Dei, et initium bonorum operum in nobis: Sine fide enim impossibile est placere Deo  Querentibus ergo eis, que sint opera Dei, quia nondum fidem habebant, sine qua opera Dei  operari non ualebant, inuitantur ad fidem, que est opus Dei, ut uidelicet in eum credant, quem misit Deus. Intelligentes illi hoc ab ipso de se dici, dixerunt ei: Quod ergo tu facis signum, ut uideamus et credamus tibi? Quid operaris?  Ecce Iudei signa petunt, nec sufficit eis signum de quinque panibus. Parum enim est hoc ut credatur Christus tam potens, ut possit dare cibum permanentem in uitam eternam, quia dedit panes hordeaceos. Quia Moyses tanta non promisit, per quem manna de celis datum est eis. Comparant ergo signum per Moysen factum huic signo de quinque panibus, tanquam maius minori, quasi fide indignum sit, quod de se dixerat. Dicunt itaque: Patres nostri manna manducauerunt in deserto, sicut  scriptum est: Panem de celo dedit eis manducare . Ad hoc quod dixerat, panem de celo patribus datum, respondet Christus, ostendens uerum panem de celo non esse datum per Moysen, sed nunc a Patre. Dicit ergo eis: Amen, amen dico uobis: Non Moyses dedit uobis panem de celo; sed Pater meus dat uobis panem de celo. uerus enim panis est, qui de celo descendit, et dat uitam mundo . Pater meus dat uobis panem uerum. Panis enim Dei est, qui descendit de celo, et dat uitam mundo. Illi uero carnaliter hec intelligentes, dixerunt ad eum: Domine, semper da nobis panem hunc . Quomodo mulier Samaritana, cui dictum est: Qui biberit ex aqua, quam  ego dabo, non sitiet in eternum ; continuo hoc secundum corpus accipiens, et corporali indigentia carere uolens: Domine, inquit, da mihi hanc aquam, ut non sitiam, neque ueniam huc haurire . Sic et isti: Domine, da nobis hunc panem, uidelicet qui reficiat, et non deficiat: propter quod miraculum de quinque panibus cum regem facere uoluerunt. Ipse uero reuocat eos ad se, et quem panem dixit, euidentius aperit, dicens: Ego sum panis uite. Qui uenit ad me, non esuriet; et qui credit in me, non sitiet unquam . Qui uenit ad me, hoc est, quod ait, et qui credit in me; et quod dixit, non esuriet, hoc intelligendum est, et non sitiet unquam. Utroque enim significatur eterna satietas,  ubi nulla est egestas. Sapientia tamen dicit: Qui edunt me, adhuc esurient; et qui bibunt me, adhuc sitient . Christus qui est Dei sapientia in presenti non manducatur in satietate desiderii; sed in desiderio satietatis, et quanto plus eius suauitas gustatur, tanto magis desiderium irritatur. Propterea qui edunt me, adhuc esurient, donec ueniat satietas. Cum autem in bonis repletum fuerit desiderium, tunc nec esurient, neque sitient amplius. Potest etiam secundum futurum statum intelligi, quod dictum est: Qui edunt me, adhuc esurient, etc. Est enim in illa eterna satietate quasi quedam esuries, non egestatis, sed felicitatis; ubi semper manducare appetunt, qui manducare nunquam nolunt, et in satietate nunquam  fastidiunt. Est enim satietas sine fastidio, et desiderium sine suspirio. Christus enim in decore suo semper admirabilis, semper est et desiderabilis, in quem desiderant angeli prospicere. Ergo et cum habetur, desideratur; et cum tenetur, queritur, sicut scriptum est: Querite faciem eius semper . Semper enim queritur, qui ad hoc diligitur, ut semper habeatur. Itaque et qui inueniunt, adhuc querunt; et qui edunt, adhuc esuriunt; et qui bibunt, adhuc sitiunt. Sed hec inquisitio omnem sollicitudinem tollit, sed hec esuries omnem esuriem pellit, sed hec sitis omnem sitim exstinguit. Non est egestatis, sed consummate felicitatis. De illa enim que egestatis est, dicitur: Qui uenit ad me, non esuriet, et qui credit in  me, non sitiet unquam. De ea uero que felicitatis est, dicitur: Qui edunt me, adhuc esurient, et qui bibunt me, adhuc sitient. Possunt autem pro eodem accipi esuries et sitis, siue in egestate, siue in felicitate. Quod si distinctio aliqua requiritur, occasionem dat Psalmista requirentibus eam, cum dicit: Panis cor hominis confirmat, et uinum letificat cor hominis . Christus in se credentibus cibus est et potus, panis et uinum: panis, cum confirmat et solidat, de quo Petrus ait: Deus omnis gratie, qui uocauit nos in eternam suam gloriam in Christo Iesu, modicum passos, ipse perficiet, confirmabit solidabitque . Potus uel uinum est, cum letificat. Ad quem Propheta: Letifica animam serui tui, quoniam ad te, Domine,  animam meam leuaui . Quidquid in nobis est forte et ualidum et firmum, letum aut iucundum, in mandatis Dei faciendis, in malis tolerandis, in exsecutione obedientie, in defensione iustitie; totum hoc robur est et firmamentum huius panis, aut letificatio huius potus. Beati qui fortiter et hilariter agunt. Et quia hoc a se nemo habet, beati qui auide desiderant, que iusta et honesta sunt, sectari; et in omnibus ab eo confortari, et exhilarari, qui dicit: Beati qui esuriunt iustitiam . Quod si Christus secundum presentem iustorum fortitudinem et letitiam panis est et potus, quanto magis in futuro hoc erit, secundum quod iustis tunc erit? In superioribus Christi uerbis aduerti potest, cibum  hunc qui permanet in uitam eternam, dici panem de celo, panem uerum, panem Dei, panem uite: et eius utilitas ostenditur, quod uitam dat mundo, et quod esuriem et sitim in perpetuum excludit. Panis ergo de celo dicitur, ut ostendatur, unde sit, et discernatur a terreno pane, qui perit. Panis uerus dicitur a manna, quod in figura huius ueritatis precessit. Panis Dei dicitur, ut discernatur a pane, qui arte hominis pistoris conficitur et paratur: hic enim a Deo paratus et preparatus est, sicut scriptum est: Parasti cibum illorum, quoniam ita est preparatio eius . Panis uite dicitur, ut discernatur a pane hoc corruptibili, qui nec uite est, nec uitam dat, sed uix et egre ad  tempus uitam seruat. Hic autem uita est, et uitam dat, et uitam seruat, que morti mortisque cause nichil debeat.



Amen, amen dico uobis, qui credit in me, habet uitam eternam, etc., usque ad illud: Qui manducat ex hoc pane, uiuet in eternum .

Christus est panis uite, credentibus in eum. In Christum credere hoc est panem uite manducare, hoc est Christum in se habere, hoc est etiam uitam eternam habere. Hoc ostendere uolens Christus dicit: Qui credit in me, habet uitam eternam. Et quid dixerit declarans, addit: Ego sum panis uite . Compendio dici potuit: Qui credit in me, habet me, propterea uitam eternam habet. Habet quidem in causa, habet in  merito, habet in spe, habet in pignore, habet unde habeat. Denique qui Christum habet in se, uitam eternam habet nondum reuelatam in se, sed in Christo absconditam, quem habet in se. uita enim nostra abscondita est cum Christo in Deo. Hec ergo optima gratia, que nobis in Christo reposita est, iam habetur in Christo, ex eo quod Christus habetur huius gratie repromissor et dator, custosque fidelis, habens eam penes se depositam, et redditurus eam in die reuelationis glorie filiorum Dei. Ego sum, inquit, panis uite. Hoc prius dixerat, et huius repetitio confirmatio est, uel forte munerum eius distinctio, ut utriusque uite, et illius, que nunc bona est; et illius, que futura est beata, unus ipse dator intelligatur, et  auctor: Patres uestri manducauerunt manna in deserto, et mortui sunt . Hoc de morte spirituali intelligendum est. Quare mortui sunt? Quia quod uidebant, credebant; et quod non uidebant, non intelligebant. Ideo patres uestri, quia similes estis illorum, et infidelium filiorum infideles patres. Quantum pertinet ad mortem istam corporalem, et nos morimur, qui manducamus panem de celo descendentem; quantum pertinet ad mortem spiritualem, manducauit manna Moyses, manducauit Aaron, manducauerunt et multi, qui Deo placuerunt, et mortui non sunt. Quare non sunt mortui? Quia spiritualiter intellexerunt, spiritualiter esurierunt, spiritualiter gustauerunt, ut spiritualiter satiarentur. Hic est, inquit,  panis uiuus de celo descendens, ut si quis ex eo manducauerit, non moriatur . Hic ipse panis, id est Christus, qui infidelibus loquebatur, significatus est per manna, sed plus potest quam manna. Manna enim ipsum nec fidelibus nec infidelibus prestare potuit, ut spiritualiter non morerentur, sed Christus qui in manna significatus est, quem intellexerunt in manna antiqui iusti, et in ipsum uenturum crediderunt, omnibus credentibus in eum prestat, ut spiritualiter non moriantur. Propterea dicit: Hic est panis de celo descendens, ut si quis ex eo manducauerit, non moriatur. Hic nunc in terra, nunc in oculis uestris, non cordis, sed carnis, est panis de celo descendens. Et  mox se esse hunc panem, aperit, dicens: Ego sum panis uiuus, qui de celo descendi. Ecce nunc panis uiuus dicitur, qui panis uite antea dictus est. uiuus autem panis est, quia uitam habet in se manentem et quia potest spiritualem mortem auferre, et uitam conferre. Nam de morte auferenda premittit, dicens: Ut si quis ex eo manducauerit, non moriatur. De uita uero conferenda, subiungit: Si quis manducauerit ex hoc pane, uiuet in eternum.



Et panis quem ego dabo, caro mea est, etc. usque ad illud: Nisi manducaueritis carnem filii hominis, et biberitis eius sanguinem, non habebitis uitam in uobis.

uerbum Dei aliis dat escam, aliis ipsum est esca.  Escam enim dat, sicut scriptum est: Omnia a te exspectant, Domine, ut des illis escam in tempore . Et iterum: Oculi omnium in te sperant, Domine, et tu das illis escam in tempore opportuno. Aperis tu manum tuam, et imples omne animal benedictione . Rationali autem creature, que sola iustitie et beatitudinis particeps esse potest, si per propriam uoluntatem ab ea non est auersa, sed per amorem obedientie ad illum conuersa, ut non sibi, sed illi uiuat, sic cibum dat, unde uiuat, ut sit illi cibus, cuius participatione bene et beate uiuat. Postquam ergo dixerat se esse panem uiuum, qui de celo descendit, et qui uitam eternam dare potest, in quo significauit se Deum esse, et uitam angelorum et hominum; consequenter,  ut plus mirentur, ostendit, assumptam carnem cibum esse uitalem, et a se dari pro mundi uita, dicens: Et panis quem ego dabo, caro mea est, pro mundi uita. Corpus Christi caro est secundum proprietatem nature: et panis dicitur, uel quia sub specie panis offertur, uel quia per panem pro similitudine uirtutis sue nonnunquam significatur: Litigabant ergo Iudei . Hoc quando caperet caro, quod dixit panem carnem? uocatur caro, quod non capit caro; et ideo magis non capit caro, quia uocatur caro. Hoc enim exhorruerunt, hoc ad se multum esse dixerunt, hoc non posse fieri putauerunt: unde et litigabant ad inuicem, dicentes: Quomodo potest hic carnem suam dare nobis ad manducandum?  Quomodo  nunc piam inquisitionem significat credentis ut ibi: Quomodo fiet istud, quoniam uirum non cognosco?  Nunc impiam negationem non credentis, ut hic: Dixit ergo eis iehsu: Amen, amen dico uobis. Ac si diceret: Etsi ignoretis, etsi credere detrectetis; tamen uerum est, quod nisi manducaueritis carnem filii hominis, non habebitis uitam in uobis. Hoc intelligendum est de spirituali uita qua iuste uiuitur, et de eterna qua beate uiuitur. Neutram uero habebit, qui non manducat.



Qui manducat meam carnem, et bibit meum sanguinem, habet uitam eternam et ego resuscitabo eum in nouissimo die. Caro enim mea uere est cibus, et sanguis meus uere est potus .

Quod dixerat non habere eum, qui non manducat,  illud idem ostendit habere illum, qui manducat, dicens: Qui manducat meam carnem, et bibit meum sanguinem, habet uitam eternam. Iam nunc habet, sicut prediximus, uel secundum spiritum, etsi non secundum carnem. Spiritus enim iustorum Deo adherentes, ab eius dilectione nunquam separabuntur; et ideo semper uiuent. Unde et dicitur: Non est Deus mortuorum, sed uiuentium . Et iterum scriptum est: Usi sunt oculis insipientium mori, illi autem sunt in pace . Ex his uerbis poterant illi cogitare, non esse illum moriturum corporali morte, qui hanc carnem manducaret. Huic cogitationi occurrit, dicens: Et ego resuscitabo eum. Quasi diceret: Non nego eum corporali morte moriturum, qui carnem meam manducat.  Morietur quidem secundum carnem, sed resuscitabo eum, ut nec caro uita eterna fraudetur; sed hoc erit in nouissimo die. Mox ut ostendat, hunc cibum sufficientem esse omnem indigentiam tollere, et uitam, et omnem sufficientiam prestare, adiungit: Caro enim mea uere est cibus, et sanguis meus uere est potus. Cum cibo et potu id appetant homines, ut uiuant et non esuriant, neque sitiant, hoc ueraciter non prestat nisi iste cibus et potus, qui eos, a quibus sumitur, immortales et incorruptibiles facit. Hic ergo uere est cibus, qui uere prestat, quod in cibo appetitur; unde carni et anime uitam et omnem sufficientiam prestare potest, ut nullius ultra indigeat. Hinc pro utriusque indigentia tollenda Propheta clamat: Sitiuit in te anima mea,  quam multipliciter tibi caro mea .

QUI MANDUCAT MEAM CARNEM. Christus duobus modis manducatur; quia duobus modis participatur. Una est participatio per fidem: non eam nunc dico, que in mortuis, id est peccatoribus mortua est; sed eam, ex qua iustus uiuit, de qua superius dictum est: Qui credit in me, habet uitam eternam . Hec autem fides sine caritate non est. Per fidem autem iustificamur, et participes amicitie Dei efficimur; per fidem habitat Christus in cordibus nostris, et se nobis cognoscendum indulget, et participandum. uerbum Patri ceternum, unum cum Patre Deum uerum cognoscunt angeli per speciem; per fidem Unigenitum, qui est in sinu Patris, de celo ad nos missum, et propter nos incarnatum,  panem uiuum, qui de celo descendit, manducamus. Cognoscentes per fidem carnem pro nobis acceptam, nobis in cibum datam, carnem Christi manducamus. Est ergo fides unitatis, et fides unionis, et fides communionis. Fide unitatis credimus Filium unum esse cum Patre, sicut ipse dicit: Ego et Pater unum sumus . Huic fidei adiuncta est fides Trinitatis. Non enim fidem unitatis in Deo, id est unius diuinitatis, plene habet, nisi qui credit, singulas trium personarum esse unum Deum, et omnes tres simul non esse nisi unum Deum. Mysterium enim unitatis in Trinitate continet mysterium Trinitatis in unitate. Et sine fide Trinitatis fides unius Dei plena non est; quia Trinitas unus  Deus est. Fide unionis credimus, quod unigenitus Filius Dei humanam naturam in unitate persone per mysterium Incarnationis sibi habet unitam. Huic fidei adiuncta est fides unitatis, qua credimus, unam esse personam in duabus naturis. Non enim plenam fidem habet huius unionis, qui credit duas naturas in una persona non uniri, uel personam in duabus naturis diuidi. Fide communionis credimus sacrosanctam Christi carnem uiuificatricem et sanctificatricem nobis dispensari, et communicari in remissionem peccatorum, Deo mirabiliter dispensante; qui hoc ipsum a nobis uoluit in alimoniam sumi, quod a se uoluit pro nobis, et de nobis assumi. Huic fidei adiuncta est fides passionis, que in oblatione sacre communionis representatur, ubi et  mors Domini annuntiatur.

Summa autem fidei nostre hec est, cognoscere Christum in Patre, Christum in carne, Christum in altaris participatione. Omnia autem fidei mysteria ad hanc summam colliguntur, et quecunque scripta sunt in lege et psalmis et prophetis, ad hunc finem diriguntur, ut Christus cognoscatur, et agnitus diligatur. Quicunque igitur iustificatus per fidem, digne et pie et fideliter sentit de sacramento unitatis, sacramento unionis, et communionis, hic panem angelorum qui in celo est, hic panem uiuum qui de celo descendit, hic carnem Christi manducat, hic ipsum manducando participat, et participando manducat. Hoc dictum sit de uno modo manducandi, quo Christus fidetenus a iustis manducatur; pro  quo uno tres modi distingui possunt, secundum fidem unitatis, unionis et communionis. Aliud est enim credere de diuinitate Christi quod dignum est, aliud de humanitate eius quod uerum est; aut secundum gratiam dispensationis, qua se uoluit de nostra carne uestiri; aut secundum gratiam dispensationis, qua nos uoluit sua carne cibari. uerumtamen plures modi ad unum modum generalem colliguntur; quia una est fides catholica mysteria continens diuinitatis Christi et Incarnationis, et sacre communionis. De quo modo beatus Augustinus dicit: Crede et manducasti. Alius uero modus est, cum Christus non tantum fide et uirtute sacre communionis in corde nostro suscipitur, uel  susceptus habetur; sed esu et usu et perceptione ipsius corporis et sanguinis sui intra nos recipitur, ut sit in nobis non solum per presentiam diuinitatis, a qua conditi sumus, sed etiam per presentiam corporis, quo redempti sumus, sicut ipse repromisit, et dixit: Ecce ego uobiscum sum, usque ad consummationem seculi . Dicit itaque: Qui manducat meam carnem et bibit meum sanguinem, in me manet, et ego in illo .

ET BIBIT MEUM SANGUINEM. Sicut caro Christi duobus modis manducatur, sic et sanguis Christi duobus modis bibitur; haustu scilicet ipsius sanguinis in sacramento ac uirtute fidei, ex qua iustus uiuit, que est etiam uirtus sacramenti. Quantum ad proprietatem substantie pertinet, aliud est caro,  aliud est sanguis. Quantum ad sacramentum pertinet, alia est uisibilis species, que carnem Christi significat, et carnem non sine sanguine continet; alia est uisibilis species, que sanguinem significat, et sanguinem non sine carne continet. Quantum ad representationem rei geste, caro Christi sub specie panis oblata seipsam representat alio modo in cruce oblatam; et sanguis sub specie uini oblatus seipsum representat de corpore Christi in cruce fusum: hoc pariter intelligendum admonens, quod Christus qui sanguinem suum pro nobis fudit, animam suam pro nobis posuit. Nam, sicut in Leuitico scriptum est: Anima omnis carnis in sanguine est . Cum itaque caro et sanguis Christi diuersa sint, et in diuersis speciebus significentur, et diuersis  modis sese representent, una tamen utriusque uirtus esse ostenditur ex eo quod dicit: Qui manducat carnem meam, et bibit meum sanguinem, habet uitam eternam; et ex eo quod postea additur: Qui manducat meam carnem, et bibit meum sanguinem, in me manet et ego in eo. Quicunque uero fide Incarnationis et passionis Christi uiuificatur, ut iuste uiuat, id est ut non sibi, sed Christo et in Christo uiuat, hic carnem Christi ore fidei manducat, et sanguinem Christi bibit. Nec manducatur caro in uirtute fidei, nisi et sanguis bibatur; nec bibitur sanguis, nisi caro manducetur, quia una est uirtus utriusque, qua utrumque participatur, et una utriusque utilitas, que in utroque per fidem obtinetur. Credenti enim uita eterna datur, sicut  Christus dicit: Qui credit in me, habet uitam eternam. Manducanti et bibenti datur, sicut ipse iterum dicit: Qui manducat meam carnem, et bibit meum sanguinem, habet uitam eternam. Quod autem fides etiam ad potum pertineat, ostenditur, ex eo quod dicit: Qui credit in me, non sitiet unquam. Per fidem ergo manducatur caro Christi, et per fidem bibitur sanguis Christi. Fide enim ueneramur remedium salutis nostre, et in carne et in sanguine Christi, nec diuiduntur in fide, que non separantur in uirtute. Hec est fides, que iustificat et uiuificat, de qua Apostolus dicit: Iustitia Dei per fidem Iesu Christi, in omnes et super omnes qui credunt .

 IN ME MANET, ET EGO IN ILLO. Superius ostendit quantam conferat utilitatem caro Christi, si manducetur, et sanguis eius, si bibatur; nunc autem ostendit quantam familiaritatis et honoris conferat gratiam. Hoc enim prestat, ut ille sit in Christo, et Christus in illo qui manducat. Magna est hec et inestimabilis gratia, mansionem in Christo habere, et mansionem Christo prebere. Sicut credendo manducamus, sic perseueranter diligendo in Christo manemus. Deus enim caritas est; et qui manet in caritate, in Deo manet, et Deus in eo. Hinc ipse Christus dicit: Manete in dilectione mea . In Christo itaque manet qui in tentatione non recedit, sed in omnibus fortiter agit, uincendi fiducia, et perseuerandi constantia. Hinc est fructus  iustitie qui manet, quem afferunt iusti, quia in Christo manent, sicut palmites in uite, qui non possunt fructum facere, nisi manserint in uite. Est autem dilectio, qua a Deo diligimur, et est dilectio, qua Deum diligimus. In utraque manemus, si Christum diligere perseueramus. Custodit enim Dominus diligentes se. Est enim quedam dilectio, qua fratres et proximos nostros in Christo diligimus, sicut membra Christi, et corporis eius, quod est Ecclesia. Omnia huius corporis membra uno spiritu uiuificantur, uidelicet Spiritu sancto, sicut omnia membra hominis uiuunt de uno spiritu hominis. Qui autem de spiritu Christi non uiuunt, hi de corpore eius non sunt, nec membra eius sunt, nec in Christo manent. At qui seruant unitatem spiritus  in uinculo pacis; qui ius fraternitatis et spiritualis societatis inuiolabiliter seruant; qui ab ecclesiastica unitate nec per hereses, nec per schismata, nec per uite uel morum uitia se separant, hi in corpore Christi et in Christo manent; quia uere Christum participant, et participando manducant. Propter quod dicit: Qui manducat meam carnem, in me manet. Et addit: Et ego in illo . Nos confirmauit, ille iugiter in nobis operatur, ut maneamus et confirmemur in illo; quoniam confirmata est super nos misericordia eius, et ueritas Domini manet in eternum . Hinc ipse dicit: Si quis diligit me, sermonem meum seruabit, et Pater meus diliget eum, et ad eum ueniemus, et mansionem apud eum faciemus  . Qui dicit: Ego diligentes me diligo ; in his qui perseuerant diligere, mansionem facit Deus, ut maneant, manens ipse in manentibus in se. Sed quid est, quod dicit: Si quis diligit me, sermonem meum seruabit, et Pater meus diliget eum: quasi prius Christus a nobis diligatur, quam nos diligamur a Patre, uel quam ad nos ueniat, et mansionem faciat Filius una cum Patre, cum Ioannes dicat: In hoc est caritas, non quasi nos dilexerimus Deum; sed quia ipse prior dilexit nos?  Facilis autem occurrit responsio considerantibus quod et dilexit nos, et elegit in Filio, secundum propositum gratie sue, ante mundi constitutionem; et quod nos diligit  uocando et iustificando, gratiam suam adaugendo, et per profectum iustitie ad perfectum ducendo, et in dilectione sua confirmando. Sicut enim profectu malitie mali obdurantur, et consuetudine peccandi obstinati redduntur, sic boni quodam ordine gratie incipientis et proficientis a Deo preueniente, et ueniente, et manente, ad perseuerantiam confirmantur. Hoc autem ordine ad uitam eternam perueniunt. Qui enim perseuerauerit usque in finem, hic saluus erit . Christus itaque preuenit diligendo, et diligit preueniendo; quem qui diligit, diligetur a Patre dilectionis exhibitione, et abundantioris gratie collatione. Potest autem et alio modo intelligi, quod dictum est: Pater meus diliget eum. Si quis, inquit, diligit me, sermonem  meum seruabit , id est perseuerabit seruare. Parum est enim si seruat, si non et seruabit. Laus enim non fingentis, non sibi blandientis, non tepide aut leuiter amantis, sola est perseuerantia. Hinc Propheta ait: Diligam te, Domine, id est diligere perseuerabo. Quod ut faciam, non mihi sine te sufficio, sed tu es fortitudo mea . Pater, inquit, meus diliget eum, id est perseuerantem obedire perseuerabit diligere. Non quod dilectio Dei leuis sit et mutabilis, qui electos suos dilexit ante mundi constitutionem: et Christus, cum dilexisset suos, in finem dilexit eos, sed perseueranter diligit, quos in sua dilectione mansuros custodit; et gratiam suam ei subtrahit, qui se gratie ipsius indignum facit. Dicens ergo  Christus: Qui manducat meam carnem, et bibit meum sanguinem, in me manet, et ego in illo , patenter insinuat quod qui in ipsum credit, et qui ipsum manducat, nonnisi ipsum manducando confortatur, ut in Christo maneat, donec ad uitam eternam perueniat. Hinc iustus orat: Confirma hoc Deus, quod operatus es in nobis . Hic ergo cibus, cum plena fide et digna ueneratione manducatur, iustitiam dat et perseuerantiam, et uitam eternam, ut iustificati per fidem et in caritate radicati, in eo securi maneamus, qui factus est nobis in domum refugii, et in locum munitum, quia in nobis sine fine manet, sicut scriptum est: Letentur omnes qui sperant in te; in eternum exsultabunt, et habitabis in eis .



Sicut misit me uiuens Pater, et ego uiuo propter Patrem. Et qui manducat me, uiuet propter me.


Hec uerba secundum beatum Augustinum sic intelliguntur, qui in sermone 26 super Ioannem, sic ait: Missio quippe eius exinanitio suimet ipsius est, et forme seruilis acceptio. Quod recte intelligitur, seruata etiam filii cum Patre equalitate nature. Maior est enim Pater homine filio, sed equalem habet Deum Filium, cum idem ipse sit et Deus et homo, Dei Filius et hominis filius, unus iehsu Christus. In qua sententia si recte accipiuntur hec uerba, ita dixit: Sicut misit me uiuens Pater, et ego uiuo propter Patrem; et qui manducat me, et ipse uiuet  propter me; ac si diceret: Ut ego uiuam propter Patrem, id est ad illum tanquam maiorem referam uitam me, exinanitio mea fecit, in qua me misit. Ut autem quisquam uiuat propter me, participatio facit, qua manducat me. Ego itaque humiliatus uiuo propter Patrem, ille erectus uiuit propter me. Si autem ita dictum est: uiuo propter Patrem, quia ipse de illo, non ille de ipso, sine detrimento equalitatis dictum est. Nec tamen dicendo: Et qui manducat me, et ipse uiuet propter me, eamdem nostram et suam equalitatem significauit, sed gratiam mediatoris ostendit. Hec Augustinus. Quid ergo in his uerbis Christi nobis intimatur, nisi ipsum a Deo Patre missum fuisse, ad hoc in mundum uenisse, ut manducantes eum, id est credentes  in eum, uiuant propter ipsum, sicut ipse uiuit propter Patrem? uiuit autem Christus propter Patrem, aut ut beatus Hilarius, uiuit per Patrem, quia de Patre est, Deus de Deo, uita de uita. Sicut enim Pater habet uitam in semetipso, sic dedit et Filio uitam habere in semetipso. Hoc secundum uitam, qua uiuit apud Patrem. Secundum uero uitam, qua uixit apud homines homo, propter Patrem uixit; quia Patrem in uita clarificauit, uoluntatem eius faciens, et in omnibus honorem deferens. Nos autem uiuimus propter ipsum, si totum quod uiuimus referamus ad ipsum, de cuius munere uenit quod iuste uiuimus, de cuius uirtute speramus, quod beatissime uicturi sumus. Hinc Psalmista dicit: Laudabo Dominum in uita  mea . Et iterum: Deus, uitam meam annuntiaui tibi  In hac autem comparatione qua nunc utitur Christus, bina et bina mutua collatione sese respiciunt. Missio enim et manducatio per similem efficientiam sibi conferri possunt. Efficit enim missio, ut uiuat Christus per Patrem, in quantum minor est Patre; efficit manducatio, ut nos uiuamus propter Christum, qui mediator Dei et hominum Patri reconciliat uiuentes propter se, sicut ille uiuit propter Patrem. uita Christi propter Patrem, et uita nostra propter Christum, per similem causam et intentionem et finem, id est procedendo, tendendo, perueniendo sese respiciunt. Nam et hec et illa illuc redit, unde  incipit; ad illum refertur, a quo confertur; illi redditur, a quo accipitur. Quod Christus dicit: Qui manducat me, uiuet propter me : duobus modis recte intelligitur, aut ratione affectus, aut ratione signi. Id enim efficit hec manducatio, ut uiuamus propter Christum; hoc est, per gratiam eius ad gloriam eius; et quod uiuimus propter Christum, signum est, quia manducamus Christum. Similiter duobus modis intelligi potest, quod premissum est: Qui manducat meam carnem, et bibit meum sanguinem, in me manet, et ego in illo . In Christo enim manere, manducationis effectus est et signum; ac si diceretur: Signum quia manducat et bibit, hoc est si manet in me, si uiuit propter me.



Hic est panis, qui de celo descendit. Non sicut manducauerunt patres uestri manna, et mortui sunt. Qui manducat hunc panem, uiuet in eternum.


Attendite quoties Christus eadem replicat, quoties inculcat, Patrem hunc panem dedisse, hunc panem de celo descendisse, hunc panem uitam eternam dare. Ut quid hoc? Utique ad astruendam fidem diuinitatis sue, ut indubitanter Deus esse credatur, qui Patrem habeat Deum; qui in celo fuerit, et de celo descenderit, qui uelit manducari, et non possit consumi; qui uitam eternam possit dare, et in nouissimo die a mortuis suscitare. Propterea quasi repetendo dicit: Hic est panis, qui de celo descendit. Et ut ostendat hunc panem  plus esse et posse, quam manna, addit: Non sicut manducauerunt patres uestri manna, et mortui sunt. Qui manducat hunc panem, uiuet in eternum.



Hec dixit in Synagoga dicens, etc. usque ad illud: uerba que ego locutus sum uobis, spiritus et uita sunt .

Qui aderant, plures non intelligendo scandalizati sunt; et multi hec audientes non ex inimicis, sed ex discipulis eius, dixerunt: Durus est hic sermo. Quis potest eum audire? Si discipuli durum habuerunt istum sermonem, quid inimici? Intellexerunt illi, quod disponeret iehsu carnem ueluti concisam distribuere credentibus in se: Sciens autem iehsu apud semetipsum, quia murmurabant de hoc  discipuli eius :  respondit et dixit: Hoc uos scandizat; quia dixi, carnem meam ad manducandum, et sanguinem meum ad bibendum dari? Hoc uos nempe scandalizat: Si ergo uideritis filium hominis ascendentem, ubi erat prius? Quid est hoc? Hinc soluit quod eos mouerat; hinc aperuit, unde scandalizati sunt; hinc plane, si intelligerent. Illi enim putabant, eum per diuisionem erogaturum corpus suum, ille dixit se ascensurum in celum, utique integrum. Cum uideritis filium hominis ascendentem ubi erat prius, certe uel tunc uidebitis, quia  non eo modo quo putatis, erogat corpus; certe uel tunc intelligetis, quia gratia non consumitur morsibus. Alio loco Christus dicit: Nemo ascendit in celum, nisi qui descendit de celo, filius hominis qui est in celo . Unde intelligitur, secundum unitatem persone, et tunc eum, et prius fuisse in celo, qui propter humanitatem exaltandam nunc ascensurus dicitur in celum. Deinde adiungit: Spiritus est qui uiuificat, caro non prodest quidquam. O Domine, magister bone, quomodo caro non prodest quidquam, cum tu dixeris: Nisi manducaueritis carnem filii hominis, et biberitis eius sanguinem, non habebitis uitam in uobis?  An uita non prodest qui quam? Et propter quid sumus, nisi ut habeamus uitam eternam,  quam tua carne promittis? Quid ergo caro non prodest quidquam? Quomodo contraria non sunt: Caro mea uere est cibus, et caro non prodest quidquam? Dignum uideretur secundum clementiam et benignitatem Christi, ut qui in uerbis eius scandalizati sunt non credentes, ab errore incredulitatis sue, per declarationem sermonum, que illuminat, et intellectum dat paruulis, reuocarentur ad agnitionem ueritatis et pietatem fidei; quatenus de carne Christi digne sentirent; sicut ipse credi uoluit, et nobis credere expedit. Nunc autem scandalizatis, quasi eos in errore relinquere uolens, dicit: Caro non prodest quidquam. Quis enim de carne Christi indigne sentiens non libenter audiat: Caro non prodest quidquam? Nam qui  incredulus est, hinc forte assertionis sue testimonium assumet, qua utilitati tanti sacramenti contradicere presumet. Sed uerus est sermo, qui de illo scriptus est: Ecce hic positus est in ruinam, et in resurrectionem multorum . Doctrina eius aliis est odor uite in uitam, aliis odor mortis in mortem. Sciens ergo quibus loqueretur, dixit quod oportuit; sicut illis dici oportuit, qui post miracula, et manifesta diuinitatis eius documenta uerbis eius credere renuerunt. Cogitabant illi carnem carnaliter, non spiritualiter; secundum sensum carnis, et sapientiam carnis. Carnalis autem sensus non prodest quidquam. Ipsa etiam caro impie et irreuerenter et carnaliter cogitata, sicut ea que in cadauere dilaniatur, uel in macello uenditur.  Taliter cogitantibus, id est non credentibus, non prodest quidquam. Dicturus autem: Caro non prodest quidquam, presumit, Spiritus est, qui uiuificat; alterum propter bonos, alterum propter malos. Spiritus enim Dei per spiritualem intelligentiam, id est per ueram Christi fidem, et per spiritualem sapientiam, hoc est per ueram Christi dilectionem, iustos uiuificat, ut spiritualiter intelligant, et spiritualiter uiuant. Ad quos pertinet, quod hic dicitur: Spiritus est, qui uiuificat; et quod premittitur: Caro mea uere est cibus. At qui a spirituali intelligentia, hoc est a fide Christi alieni sunt, aut qui fidem habentes, a spirituali sapientia, hoc est a caritate Christi, uacui  sunt, hi a spiritu Dei non uiuificantur, nec Christi carnem spiritualiter manducant, ita scilicet ut uiuant et maneant in illo, et ipse in eis. Propterea illis, quibus caro non prodest quidquam, dicitur: Caro non prodest quidquam. Quod ergo Christus de carne uidetur contraria dicere, quasi prosit et non prosit, eo pertinet ut intelligatur, spiritualibus, qui a spiritu Christi uiuificantur, prodesse; carnalibus uero, qui Spiritu Dei non aguntur, omnino non prodesse. Secundum hunc modum loquitur Apostolus de lege. Nam quodam loco legem quasi inutilem aut malam ostendere uolens, dicit: Littera occidit . Et iterum: Lex iram operatur . Et: uirtus uero peccati, lex . Sed hec dicuntur propter malos,  et contra malos, in quibus occasione mandati concupiscentia augetur, et per legis preuaricationem lex contemnitur. Lex enim hostem demonstrat et instigat, et contra hostem non adiuuat; concupiscentiam uetat, et excitat; preuaricationem addit et punit. Alio loco dicit: Lex sancta est et bona , Et iterum: Lex spiritualis est ; et hoc propter bonos. Sic de fide et de scientia uariatur locutio; quia aliis et aliis prodesse possunt, aut non prodesse. Christus dicit: Qui credit in me, habet uitam eternam . Apostolus dicit: Si habuero omnem fidem, ita ut montes transferam, caritatem autem non habuero, nichil sum . Propheta dicit: Bonitatem, et disciplinam, et scientiam doce me . Apostolus dicit: Scientia inflat, caritas uero edificat . Sicut ergo fides uel scientia sola sine caritate, et sicut littera legis sine spiritu legis nichil prodest; sic caro sine spiritu, hoc est sine gratia fidei et caritatis, nichil prodest. Et quemadmodum Apostolus dicit: Littera occidit, spiritus autem uiuificat ; sic Christus dicit: Spiritus est, qui uiuificat, caro non prodest quidquam. Quomodo autem spiritus uiuificet, ostendere uolens, adiungit: uerba que ego locutus sum uobis, spiritus et uita sunt. Quid est, spiritus et uita sunt? Spiritualiter intelligenda sunt. Intellexisti spiritualiter: Spiritus et uita sunt; intellexisti carnaliter etiam sic illa: spiritus et uita sunt, sed tibi non sunt. Spiritus  et uita sunt, quia per inspirationem spiritualis gratie uitam, qua bene uiuitur, prestant et seruant.



Sunt quidam ex uobis, qui non credunt, etc., usque ad illud: Credimus et cognouimus, quia tu es Christus Filius Dei .

Inter discipulos Christi erant quidam credentes, quidam non credentes: et inter non credentes erat Iudas, qui traditurus erat eum. Christus omnes nouerat, qui essent credentes, et qui non credentes, et quis esset traditurus eum, et qui essent dicessuri ab eo. Sed antequam discedant, qui discessuri sunt, ostendit quod non omnium est fides; sed eorum, quibus datum est ad Christum uenire a Patre suo.  Mysterium quippe fidei non caro et sanguis, sed Pater qui in celis est, reuelare potest. Ille aliis dat, ut credant, aliis non dat. Quare aliis non dat, ipse nouit: hoc scire non datur, et in re tam incomprehensibili, tam abscondita ab oculis nostris, nichil possumus, nisi per admirationem exclamare, et dicere: O altitudo diuitiarum sapientie et scientie Dei, quam incomprehensibilia sunt iudicia eius, et inuestigabiles uie eius ! Multi autem discipulorum, qui non crediderunt, abierunt retro, sed post Satanam, non post Christum. Petro, cum consilium daret Domino, ne moreretur, dictum est a Domino: Redi post me, Satana; non enim sapis, que Dei sunt . Non illum repulit Dominus ire post Satanam, sed quia uoluit precedere  Dominum, appellauit eum Satanam, et fecit ire post se, ut non esset Satanas. Petro dicitur: Redi post me, de istis uero dicitur: Abierunt retro, et intelligitur post Satanam; sicut de quibusdam feminis dicit Apostolus: Quedam enim conuerse sunt retro post Satanam . Abeuntibus post Satanam, ut nec cum Christo ulterius ambularent, Iudas adhuc remansit ad insidiandum. Dixit ergo iehsu ad duodecim qui remanserunt: Nunquid et uos uultis abire? Respondit ergo ei Simon Petrus: Domine, ad quem ibimus?  Si a te recedimus, ubi uitam, ubi ueritatem, ubi uite auctorem, ubi similem ueritatis doctorem inueniemus? uerba uite eterne habes. uerba tua reuerenter audita, et in sinu fidei recondita, prestant uitam eternam.  uerbis tuis uitam eternam promittis, in ministratione corporis et sanguinis tui, et nos uerbis tuis fidem habentes: Credimus et cognouimus, quia tu es Christus Filius Dei, id est quia ipsa uita eterna tu es, et non das in carne et sanguine tuo, nisi quod es. Credimus, inquit, et cognouimus, quia tu es Christus Filius Dei, id est hoc ipsum credimus et cognouimus, te esse Filium Dei: unde consequens est te uerba uite eterne habere, et quecunque dixisti, uera esse. uel aliter. Quecunque dixisti de carne tua manducanda et sanguine tuo bibendo, credimus et cognouimus uera esse, quia tu es Christus Filius Dei. Non dixit, cognouimus et credimus, sed credimus et cognouimus, quod de ea cognitione intelligi potest, que per processum fidei intellectum  consistit, de qua scriptum est: Nisi credideritis, non intelligetis . Fides quidem ipsa quedam cognitio est, etiam in his qui simpliciter credunt, et rationem fidei non intelligunt. Cognitio uero usque ad intellectum proficiens, illorum est, qui exercitatos sensus habent ad fidei rationem plenius cognoscendam, parati semper ad satisfactionem omni poscenti rationem de ea, que in nobis est, fide et spe. Quod in superioribus Christi uerbis multi discipulorum scandalizati sunt in fide, alii autem edificati ad fidem, magna ex hoc consolatio, Deo dispensante, predicantibus uerbum Dei prouisa est, si forte in uerbis eorum auditores increduli scandalizantur, et retrorsum post Satanam conuertuntur.  Magna tamen cautela adhibenda est, et cum timore semper uerbum Dei seminandum.

Hec uerba Christi, que ex Euangelio Ioannis apposuimus, secuti Patrem Augustinum exposuimus: ubi interdum uerbis ipsius, ubi commodum uidebatur, sententias ab eo explicitas non preterire, nec eas uel plenius uel breuius explicare curauimus. Nunc post quatuor euangelistarum testimonia, ad astruendam fidem huius ineffabilis sacramenti, ea qua potuimus diligentia discussa intentionem ad uerba apostoli Pauli ad hoc sacramentum pertinentia conuertamus; ut confessio fidei nostre euangelice sic et apostolice doctrine testimoniis subnixa, sicut moles immobilis sua stabilitate fundata consistat; et nulla inuentorum, nulla curiosarum  uiolentia questionum a sua firmitate labefactari queat.



De uerbis Apostoli.

Non lotis manibus manducare, non coinquinat hominem . Hoc de cibo sentire licet, qui non potest hominem mundare; et de manibus, que sine reatu conscientie ut quotidie lauentur, quotidie inueniuntur illote. uerum ad mensam Domini, et ad carnes Agni immaculati, illotis manibus accedere indecens et illicitum est, et omnino tutum non est. Lauabo, inquit, inter innocentes manus meas, et circumdabo altare tuum, Domine . Detestatio criminum, et iustitia bonorum operum, hec est uera munditia manuum. At qui mundas habet manus, cauere debet, ne attrectet  immundum. Nam qui tetigerit immundum, immundus erit. Qui tangit picem, inquinabitur ab ea . Qui non constringitur reatu proprii criminis, uideat ne polluatur consensu aliene iniquitatis. Hinc Apostolus Timotheum instituens: Neque communicaueris, inquit, peccatis alienis. Teipsum castum custodi . Et Corinthiis scribens, arguit in eis, quod fornicatorem publicum de medio sui non tollerent, quasi tanti delicti eum tolerando participes fierent. Ait enim: Auditur inter uos fornicatio; et talis fornicatio, qualis nec inter gentes, ita ut uxorem patris sui aliquis habeat. Et uos inflati estis, et non magis luctum habuistis, ut tollatur de medio uestri, qui hoc fecit . Et post pauca: Non est bona gloriatio uestra.  Nescitis, quoniam modicum fermentum totam massam corrumpit? Expurgate uetus fermentum . Ecce etsi alias boni uiderentur, non bonam dicit gloriationem eorum, de uita uidelicet, uel fama, uel conscientia sua; quia consensus alieni criminis per malam patientiam cetera bona corrumpit, et unius exemplum multis perniciosum existit. uolens ergo eos retrahere a tali delicto, cum pluribus modis eos terrere posset, preelegit exemplo de lege Moysi proposito ad condignam reuerentiam paschalis hostie eos cohortari, ut dignitate tanti sacramenti considerata exhorrescerent indigni accedere, et inter se aliquem indignum sustinere. Quid enim terribilius est homini peccatori ad mensam Domini  accedenti, et ueram huius sacramenti fidem habenti, quam cogitare secum, quam immundus, quam ira dignus sit, qui accedit, et quam sanctus et impollutus, et quam iustus, ad quem accedit? Propterea memoriam mortis Christi, et immolationem Agni proponens, monet expurgare uetus fermentum, et epulari in azymis sinceritatis et ueritatis, reserans quod in lege clausum erat, et illuminans quod in typo fuerat adumbratum.



Expurgate uetus fermentum, etc., usque ad illud; In azymis sinceritatis et ueritatis.

In Exodo filiis Isrel preceptum est agnum immolare, et carnes assas igni edere, et azymos panes cum lactucis agrestibus. Et de azymis sic scriptum est: Primo mense, decima quarta mensis ad uesperum,  comedetis azyma usque ad diem uigesimam primam eiusdem mensis, etc. . Et infra: Fecerunt sibi subcinericios panes azymos. Neque enim poterat fermentari, cogentibus exire Aegyptiis, et nullam facere sinentibus moram . Filii Isrel tum auctoritate diuini precepti, tum angustia temporis, panem fermentare prohibiti sunt. Sed necessitas temporis diuine dispensationi seruiens, quod Deus fieri noluit, fieri non permisit. Incipientibus exire de Aegypto abstinentia fermenti indicitur, et, precipiente Domino et urgente Aegyptio, non possunt non abstinere, etiamsi uelint non abstinere. Egressis autem de Aegypto eadem abstinentia in esu agni indicitur, et ad obedientiam cessat temporis necessitas, et accedit libera uoluntas.  Sic cum exitur de regno peccati, et de uana seculi conuersatione, sepe abstinentia peccati, que a Deo imponitur, necessitate temporis nichilominus obseruatur, sed processu temporis totum fit uoluntarium, quod ab initio forte potuit esse extortum. Peccatum uetus fermentum est, quo abstinendum est toto hoc numero septem dierum. Hoc fermento tota massa corrupta est in preuaricatione Adam, et posteris eius. Unde et uetus dicitur, et ad ueterem hominem pertinet, cui longe dissimile est fermentum iustitie, de quo scriptum est: Simile est regnum celorum fermento, quod acceptum mulier abscondit in farine satis tribus . Illud uetus fermentum corrumpit et inflat, et noue conspersioni contrarium est. Est autem conspersio farina  per liquorem conglutinata sine fermento, idem et azyma. Noua autem conspersio uel azymus panis Christus est, ab omni corruptione peccati immunis. Et si nos per timorem et humilitatem comminuti sumus, si aquis baptismi uel penitentie conspersi, et liquore supercelestis gratie perfusi, et per caritatem conglutinati, ne per uaria erroris desideria diuidamur, tunc noua conspersio uel azymi sumus, et expurgato ueteri fermento et corruptione uite derelicta, monemur et nos cum Corinthiis, ut simus noua conspersio , id est ut permaneamus sine fermento, sicut per gratiam facti sumus azymi, id est liberi a peccato; uel ut simus noua conspersio, per opera iustitie ambulantes in nouitate uite, sicut liberati sumus a corruptione ueteris uite. Si  enim secundum legem a fermento abstinendum fuit in esu paschalis Agni, qui in figura precessit; multo magis nunc a fermento spiritualiter abstinendum est: Etenim pascha nostrum immolatus est Christus . Pascha nomen solemnitatis est, et solemnis hostie. In utraque Christus significatus est. Ipse enim est solemnitas nostra, et gaudium nostrum, et dies letitie et exsultationis nostre, et hostia nostra pro nobis oblata, et in esum a Deo preparata. Itaque epulemur. Si noua conspersio sumus et panes azymi, quomodo nobis, uel a nobis dicitur, epulemur; nisi quia ipsi conuiuium et conuiue sumus, reficiendi de Christo, qui nobis panis est, qui et de nobis reficitur? De quo scriptum  est, quia pascitur inter lilia . Et in Apocalypsi ipse de se dicit: Ego sto ad ostium et pulso. Si quis audierit uocem meam, et aperuerit ianuam, intrabo ad illum, et cenabo cum illo, et ipse mecum . Epulemur ergo in conspectu Dei, et delectemur in letitia, non in fermento ueteri, neque in fermento malitie et nequitie . Agnus enim innocens est, qui tollit peccata mundi. Nequitia autem et malitia sic distingui possunt, ut altera intelligatur in iis que fiunt contra Deum, altera in iis que fiunt contra proximum. Quocunque autem modo discernantur, sic omnis iniquitas fugienda est, ut malitia et nequitia; et uite incorruptio sic sectanda est, ut epulari possimus in azymis sinceritatis, ab omni  iniquitate immaculatos nos seruantes; et ueritatis, bona quecunque sine dolo et fictione facientes.



Ex eadem Epistola: Patres nostri omnes sub nube fuerunt, etc., usque ad illud: Petra autem erat Christus .

Abrahe dicte sunt promissiones . Dicte sunt quidem, et non statim exhibite, sed in longa tempora dilate. Fides autem promissionum in exspectatione earum crebris signis et uirtutibus, signis a Deo factis confirmata est, quibus notam fecit Deus potentiam suam, ne non crederetur potens facere que promisisset. In signis autem antiquis patribus uisibiliter exhibitis annuntiauit Deus uirtutem operum suorum, eorum que facturus erat  in generatione altera. Qualia enim facturus erat promissiones adimplens, talia fecit antequam adimpleret. Talia, inquam, sed non eadem, sed similia; que sue figure similitudine presignare possent, et premonstrare promissionum fructum et finem. Promissiones multe erant, et una; quia multe in una, et in multis una. Unus enim Christus finis est promissionum, quia ab omnibus iustis desideratus et exspectatus, sperabatur populum suum de omni malo, quasi de hostili manu liberaturus, et benedictionem et salutem daturus. Hoc est quod Zacarias dicit: Locutus est per os sanctorum, qui a seculo sunt, prophetarum eius. Salutem ex inimicis nostris , etc. Fructus promissionum gratia est, que datur in baptismo: item gratia,  que datur in Dominici corporis et sanguinis sacramento. Ibi peccatorum remissio, hic ad capessendam uitam eternam salutaris preparatio. Ibi Christus induitur, hic manducatur. Hi sunt primitiui fructus interim percipiendi, donec euacuetur quod ex parte est, et ueniat quod perfectum est, ut uideamus Deum deorum in Sion.

Christus autem ipse promissus, et promissor, tandem ueniens, sicut ante una cum Patre ipse promiserat, duo sacramenta in aqua, scilicet baptismi et mysterii corporis sui, instituit, quibus nos sanctificaret, et sanctificatos beatificaret. Horum sacramentorum signa precesserunt in mari, et manna. Ibi figura, hic ueritas: quod intuens Apostolus  dicit: Patres nostri omnes sub nube fuerunt . In Exodo legitur, quod profecti filii Isrel de Socoth, castrametati sunt in Ethan, in extremis finibus solitudinis. Dominus autem precedebat eos, ad ostendendam uiam per diem in columna nubis, et per noctem in columna ignis, ut dux esset itineris utroque tempore. Nunquam defuit columna nubis per diem, nec columna ignis per noctem coram populo. Et infra: Tollens se angelus Domini qui precedebat castra Isrel abiit post eos, et cum eo pariter columna nubis priora dimittens, post tergum stetit inter castra Aegyptiorum et castra Isrel. Et erat nubes tenebrosa et illuminans noctem, ita ut ad se inuicem accedere non ualeret . Historice quidem omnes qui egressi  sunt de Aegypto, sub nube fuerunt, quia nunquam defecit columna nubis per diem. Spiritualiter autem omnes antiqui iusti sub nube fuerunt. Nubes obscuritas figurarum, nubes Christus uel Spiritus sanctus protegens et obumbrans. Item nubes Christus, quasi adhuc absconditus, et nondum manifeste reuelatus. Nubes quoque fides typicis mysteriis inuoluta, et futurorum exspectatione suspensa. Si autem illi sub nube fuerunt, qui mirabiliter promissa et mirabiliter gesta fideliter et spiritualiter intellexerunt, de quibus scriptum est: Pauit eos in innocentia cordis sui, et in intellectibus manuum suarum : quanto magis sub nube fuerunt, sed cecitatis et ignorantie, de quibus scriptum est: Patres  nostri in Aegypto non intellexerunt mirabilia tua . Et iterum: Obliti sunt Deum, qui saluauit eos, qui fecit magnalia in Aegypto, mirabilia in terra Chanaan, terribilia in mari Rubro . Et item: Non crediderunt uerbo eius . Opera ergo et uerba Dei alii intellexerunt, alii non intellexerunt, alii crediderunt, alii non crediderunt. Signa autem operum Dei quasi quedam uerba fuerunt, iuxta quod scriptum est: Posuit in eis uerba signorum suorum . Qui significationes uerborum et signorum spiritualiter intellexerunt, et qui spiritualiter non intellexerunt, sub nube fuerunt. Una siquidem nubes, que stetit inter castra Aegyptiorum et castra Isrel, tenebrosa  erat, et illuminans noctem. Christus enim alios iusto iudicio excecat, alios misericorditer illuminat. Aliis est lapis offensionis, et petra scandali; aliis est lapis in caput anguli ; aliis Deus est Dei Filius; aliis homo peccator est, estimatus cum descendentibus in lacum .



Et omnes mare transierunt .

Historice filii Isrel ambulauerunt per siccum in medio mari, et operuit aqua tribulantes eos, unus ex eis non remansit . Forma baptismi hec est, ubi spiritualis Pharao et omnis equitatus eius submergitur. Que spiritualis intelligentia antiquis Patribus ex multis Scripturarum locis manifesta fuisse dignoscitur. Nam in Canticis canticorum sponsus ad sponsam loquitur, dicens: Equitatui  meo in curribus Pharaonis assimilaui te, amica mea . Et apud Ezechielem Dominus: Effundam super uos aquam mundam, et mundabimini ab omnibus inquinamentis uestris . Et in eodem propheta scriptum est: Aque descendebant in latus templi dextrum ad medium altaris . Et infra: Omnis anima uiuens que serpit, quocunque uenerit torrens uiuet . Et in Michea: Deponet iniquitates nostras, et proiiciet in profundum maris omnia peccata nostra . Et in Zacaria: In die illa erit fons patens domui Iacob, et habitatoribus Ierusalem, in ablutionem peccatoris et menstruate . Et infra: In die illa exibunt aque uiue de Ierusalem: medium earum ad mare orientale,  et medium earum ad mare nouissimum . Si moralis intelligentia in superioribus Apostoli uerbis requiritur, uide et considera quomodo omnes iusti qui fuerunt a diebus antiquis, sub nube diuine miserationis protecti sunt, et quomodo mare transierunt, hoc uidelicet seculum tam turbulentum, tam fluidum, ubi omnes qui Aegyptio more uiuunt, in profundo uitiorum, inter desideria errorum lubrice uite fluctibus inuoluuntur; iusti uero inter diuisiones tentationum, que a dextris sunt, et que a sinistris, sicco uestigio et impolluto calle pertranseunt.



Et omnes in Moyse baptizati sunt, in nube et in mari .

Inde baptizati, unde purificati. Deus enim fide  purificans corda eorum, in rebus mirabiliter gestis per Moysen, et circa Moysen, et in ostensione signorum que fecit in nube et in mari, hoc agebat, ut purificarentur ab errore Aegyptie superstitionis, et uerus Deus crederetur, a quo missus esset Moyses, Deus Abraham, et Deus Isaac, et Deus Iacob . Hoc etiam agebat in omnibus mirabilibus suis, ut in fide unius ueri Dei confirmati, indubitanter crederent et exspectarent quandoque uenturum, qui benedictionem et salutem daret secundum fidem promissionum, que dicte sunt Abrahe et semini eius. In omnibus itaque beneficiis antiquis patribus exhibitis, memor fuit Deus testamenti sui, quod habuit ad Abraham puerum suum; ut et ipsi eiusdem sacramenti memores  confiterentur memorie sanctitatis eius, et de impensis beneficiis sic presentem acciperent consolationem ut inesse cernerent repromisse benedictionis significationem. Longa enim dilatio, et nulla interim consolatio, quid esse poterat nisi promissionis desperatio? Frequens autem signorum ostensio, et benedictionum crebra consolatio, dicte fuit repromissionis rememoratio, rerumque futurarum preostensio. Moyses itaque populi liberator, et doctor, et legislator, Christum premonstrabat, qui est iudex noster, et rex noster, et legifer noster. Nubes quoque et ipsa Christum premonstrabat in fide obnubilatum, in lege, et Prophetis, et psalmis absconditum, in carne uelandum. Denique scriptum  est: Inuocabant Dominum, et ipse exaudiebat eos, in columna nubis loquebatur ad eos . Hoc autem in figura contingebat illis. Cuius rei ueritatem Apostolus declarans dicit: Multifarie multisque modis olim Deus loquens patribus in prophetis, nouissime diebus istis locutus est nobis in Filio . Mare, ut predictum est, baptisma prefigurabat; illud sane baptisma, quod singulariter et principaliter dicitur baptisma: de quo Apostolus dicit: Unum baptisma . Erant siquidem apud Iudeos secundum uaria ablutionum genera, uaria baptismata, sicut idem Apostolus insinuat dicens: In cibis et potibus, et ariis baptismatibus . Illi in Moyse baptizati sunt, nos autem in Christo; sed non sic illi in Moyse, sicut nos in  Christo. Moyses quippe famulus Dei a Deo missus, ut ipse dicebat, uerba Dei populo nuntiauit; et suis pariter et Dei uerbis fidem fecit sequentibus signis. Signa autem in manu Moysi ostensa, non Moysi, sed Dei uirtute facta sunt, quibus fides aut cepit, aut creuit in illis qui crediderunt, et fide purificati Deo placuerunt. Adiuti sunt ergo per ministerium et exemplum Moysi ut crederent: at ipsius fidei, quam admiratione signorum permoti habuerunt, auctor fuit, non Moyses, sed Deus, cui crediderunt, et credendo placuerunt. Habemus itaque fidem unius ueri Dei, qui dictus est Deus Abraham, Deus Isaac et Deus Iacob , a quo et Moyses ad eos missus est. Habentes quoque fidem uenturi Saluatoris, secundum repromissionem dictam Abrahe,  Isaac et Iacob; et secundum exemplum fidei eorum baptizati sunt, non a Moyse, sed in Moyse. Baptizati enim ab illo, ab eo autem purificati, a quo ut crederent diuinitus sunt inspirati. Spiritualiter ergo baptizati sunt non exterius abluti, sed interius sanctificati. Sic illi spiritualiter baptizati, sicut nos spiritualiter circumcisi. uirtute itaque et gratia Christi baptizati sunt illi, sicut et nos; quia per fidem Christi, cuius ipse auctor et consummator est, sanctificati sunt illi, sicut et nos. Illos enim sanctificabat Christus tunc per fidem, sicut et nos. Neque enim ille non erat, qui de se dicit: Antequam Abraham fieret, ego sum . Nam et Apostolus de Moyse loquens, dicit: quia maiores diuitias estimabat thesauro Aegyptiorum improperium  Christi . Cum autem magnalia, mirabilia, et terribilia in manu Moysi facta sint, quibus poterat fides initiari aut confirmari, ut credentes sanctificarentur; quid sibi uult quod Apostolus ea signa, que facta sunt in nube et in mari, insinuat; cetera subticens, que in decem plagis contra Pharaonem et Aegyptum ostensa sunt? Forte per hoc quod dicit, in Moyse, cetera omnia intelligi uoluit que non expressit. Nubem autem et mare propter quamcunque rationem expressit. Et forte nubem nominauit, quia clementie signum est. Nam aqua in sanguinem uersa, et rana, et musca, ceteraque plagarum genera magis iram indicant. Nubes autem protegens et obumbrans,  nunc precedens, nunc subsequens filios Isrel, diuina clementia protectos et circumdatos indicabat, et Christum protectorem figurabat. Mare autem nominat Apostolus; quia sicut ante prelibauimus, signum baptismi est.



Et omnes eamdem escam spiritualem manducauerunt .

Spiritualis esca quomodo dici potest illud uisibile manna? Quia non arte uel labore hominum, sed a Deo angelorum forte ministerio preparata est. Unde et panis angelorum dicitur, et panis celi, sicut scriptum est: Panem angelorum manducauit homo . Et item: Panem celi dedit eis . Hec autem esca de celo data corpora nutriebat et confortabat. uere corporalis esca est,  sed spiritualis secundum dictam rationem dici potest; uel quia spiritualem escam significat, id est Christum, qui uere est cibus spirituum, et resurrectio corporum. Cibus autem spirituum est, sicut uita eorum. Iusti autem qui spiritualiter uiuunt, inde spiritualiter cibantur et sustentantur; unde accipiunt, ut spiritualiter uiuant. At iustus ex fide uiuit, in quantum iuste uiuit. Fide ergo participatur, quod iustis prestat, ut spiritualiter et iuste uiuant. Christum enim manducare, hoc est spiritualis uite sustentationem ab ipso accipere; et hoc est in ipsum credere, et hoc est de ipso sicut illi in illo uiuunt, uiuere. Hec autem spiritualis esca duobus modis manducatur, gustu fidei et perceptione sacramenti. Unus modus cepit ab institutione  noui sacrificii: alter mox ab ipso initio huius nostre fidei. Quicunque enim iusti fuerunt, hanc spiritualem escam manducauerunt, quia in Christum crediderunt, spiritualiter uixerunt, et eius participatione, ut spiritualiter uiuerent, acceperunt. uisibile autem manna multi manducauerunt et mortui sunt, morte scilicet spirituali, quia spiritualiter non uixerunt; et multi uisibile manna non manducauerunt, et spiritualiter uixerunt, et ideo spiritualem escam manducauerunt. Manna enim uisibile signum erat huius nostri sacramenti, et spiritualis esce, que hoc sacramento continetur. Hoc autem nostrum sacramentum sub specie uisibili spiritualem escam, id est Christum, in se continet; et spiritualem  gratiam, qua spiritualiter uiuitur, percipientibus conferre preualet. Manna autem uisibile, nec spiritualem gratiam plene in se continebat nec gratiam uite spiritualis conferebat, sed spiritualem escam, que spiritualem uitam dare posset, significabat. Qui ergo uisibile manna perceperunt, nec crediderunt, nec spiritualiter intellexerunt, et ideo spiritualiter non uixerunt: hi corporalem escam ad corporalem refectionem, non spiritualem, manducauerunt. Qui uero fidem quam nos eamdem habuerunt, et spirituale manna, panem scilicet celi et panem angelorum, id est Christum de celo uenturum crediderunt; et hac fide iustificati spiritualiter uixerunt: hi spiritualem escam quam nos eamdem manducauerunt. Sed nos eamdem spiritualem escam  ore pariter sumimus et corde; illi uero uisibile manna ore gustauerunt, inuisibile autem et spirituale manna, id est Christum, corde crediderunt. Ore ergo aliud nos, aliud illi: corde uero idem nos et illi. Hec autem spiritualis esca, id est Christus, panis celi est, et panis angelorum. Hunc enim panem angelus manducat in celo modo adhuc nobis incognito, adhuc inexperto; hunc eumdem manducat peregrinus homo pro modulo suo, sicut scriptum est: Panem angelorum manducauit homo.



Et omnes eumdem potum spiritualem biberunt 

Sicut manna de celo datum significat spiritualem escam, qua cibantur omnes sancti, ut spiritualiter uiuant, sicut decet sanctos; sic aqua, que  de petra fluxit, significat spiritualem potum, quo potantur quicunque spiritualiter gratie participes efficiuntur. Petra autem erat Christus . Ecce cognouimus, Apostolo interpretante, quid significet petra, que aquam produxit: inquiramus ex uerbis ipsius Domini, et item ex uerbis Apostoli, que sit spiritualiter aqua do Christo manans sicut de fonte uite: et quis spiritualiter potus, quo potamur omnes, qui in Christum credimus: Qui credit, inquit Christus, in me, sicut dicit Scriptura. Flumina de uentre eius fluent aque uiue. Hoc autem dicit de spiritu, quem accepturi erant credentes in eum . Et Apostolus: Omnes uno spiritu potati sumus , ecce aqua que de petra profluxit, ecce potus spiritualis, quem  omnes iusti biberunt. Hoc potu ardor sitis exstinguitur; huius spiritus munere sanctorum desiderium feliciter adimpletur. Consolator enim spiritus est, et merentium corda letificat. Omnes iusti in hoc spiritu letificati sunt, omnes hunc spiritum acceperunt: et propter hoc omnes eumdem potum spiritualem biberunt.



Bibebant autem de spirituali. 

Premittens Apostolus de spirituali potu, et subnectens de consequente eos petra, et interponens in medio, Bibebant autem de spirituali: dubium reliquit, quomodo intelligendum sit quod dicit: Bibebant autem de spirituali, uidelicet an de spirituali potu, an de spirituali petra. Sed si ad potum  quis hoc referre uelit, uix apparet, quomodo distingui possit, bibebant de spirituali potu, et bibebant spiritualem potum. Si autem plus est bibere spiritualem potum quam bibere de spirituali potu, quid necesse fuit, post id quod maius est, adiungere quod minus est? Si autem idem est, quid necesse fuit idem repetere? Sed solet repetitio nonnunquam fieri ut aliquid addatur. Si ergo additionis causa repetitio facta est, uerbis ex parte mutatis, sic accipi potest, quasi fieret uerbis non mutatis, ut nullam uim habeat ipsa uerborum mutatio, tanquam diceretur: Biberunt potum spiritualem; bibebant autem de spirituali, hoc est potum spiritualem, consequente eos petra. Hoc enim additur, ut ostendatur unde manauerit spiritualis potus, quem bibebant.  Porro, sicut placet hoc ad petram referri, ut de spirituali petra bibisse dicantur, eos consequente, modus locutionis est; sicut de cisterna uel uinea dicitur quis bibere, cum uel aquam de cisterna bibit, uel de uinea uinum. Spiritualis autem petra Christus est; spiritualis potus Spiritus sanctus est, qui de Christo procedit, et a Christo datur secundum diuersorum diuisiones carismatum, credentibus in eum. Potest etiam spiritualis potus pro calice accipi. Calix autem Christi tribus modis dicitur, uel sanguis ipse Christi, qui pro multis fusus est, quem et nos bibimus in altari, uel passio Christi que nos ad compatiendum obligauit, uel imitatio passionis eius, qua uicissitudinem pro modulo nostro, et gratiarum actionem pro nobis passo compatiendo referimus.  Spiritualem itaque potum biberunt, non solum qui haustu Dominici sanguinis in ipsius sacramenti perceptione potati sunt, sed et omnes iusti, qui a diebus antiquis fidem passionis Christi habuerunt, et in ea fide spiritualiter uixerunt, carnem suam cum uitiis et concupiscentiis mortificantes; et similitudinem passionis Christi in patientia tribulationum suarum preferentes. Non est enim iustus, qui non patitur.



Consequente eos petra.

Iuxta historicum intellectum, petra consequebabatur eos, id est satisfaciebat et obsequebatur uoluntati eorum; quia, ut quidam putant, quocunque irent, aque inundantes secute sunt, sicut scriptum est: Eduxit aquam de petra, et deduxit tanquam  flumina aquas . Et iterum: Disrupit petram, et fluxerunt aque, abierunt in sicco flumina . Potest hoc et aliter intelligi. Mortua Maria, et deficiente aqua in deserto Sin, in loco, qui dicitur Cades, murmurauit populus contra Moysen. Que murmuratio tantum ualuit, ut et ipse Moyses aliquatenus cessisse uideretur: unde cum per silicem bis percussum egrederentur aque largissime, audiuit a Domino: Quia non credidistis mihi, ut sanctificaretis me coram filiis Isrel, non introducetis hos populos in terram, quam dabo eis . Populi ergo in seditionem uersi paulominus defecerant a cultu Dei et prope erat ut fugerent a Domino, et Deo suo, nisi signo dato retinerentur, et quasi fugitiui comprehenderentur, consequente  eos petra, ne abirent, et quodammodo reuocante, ut redirent.

Secundum intellectum mysticum, Christus in deserto huius mundi suos comitatur, et non deserit sperantes in se.



Petra autem erat Christus

Solet res que significat, nomine rei quam significat nominari. Erat non per substantiam, sed per significationem. In signis coram antiquis iustis a Deo mirabiliter factis mystica significatio secuture ueritatis inerat, maioribus et perfectioribus manifesta, simplicioribus forte occulta. Omnes autem pietatem fidei habentes signa diuinitus facta quasi sancta uenerati sunt, et rerum uenerabilium nouitate  et stupore permoti, in Dei timore uel amore et fidei deuotione confirmati sunt. Nec preiudicat pietati fidei si qui forte simpliciter ignorabant, quid significabat manna, quid nubes, quid mare, quid petra, dummodo pie crederent, quod ratio illius temporis exigebat, que ad fidem unius Dei et uenturi Saluatoris pertinerent. Non enim scientia mystice significationis ab omnibus requirebatur; sed pietas fidei ad iustitiam reputabatur, et ignorantia unius Dei et Saluatoris mundi singulis non credentibus imputabatur. Hinc de quibusdam infidelibus scriptum est: Ignis accensus est in Iacob, et ira ascendit in Isrel; quia non crediderunt in Deo, nec sperauerunt in salutari eius . In Deo autem credere et in Christo salutari eius fiduciam salutis habere,  sicut nobis nunc, ita et illis tunc necessaria erant ad salutem; sed signorum significatio occulta inspiratione perfectioribus intimabatur, signorum ueneratio simplicioribus proponebatur, ut uirtutem Dei in mirabilibus eius agnoscerent ad facienda que uellet et sicut uellet. Et nunc quoque quam multi sunt in Ecclesia Dei, qui significationem, uel que tunc fuerunt, signorum, uel que nunc sunt, sacramentorum non norunt: qui fidei Ecclesie simpliciter adherentes, et nichil impie de Deo sentientes, Deum uenerantur in sacramentis ab eo institutis, estimantes diuinam uirtutem et sanctificationis gratiam illis inesse, ut in Deum credentibus ad salutem possint prodesse. Non igitur oportet omnes qui fidem habent, mystici eloquii prudentes esse, uel  signorum aut sacramentorum profunda penetrare; sed mysteriorum intelligentia magis est illis necessaria quibus docendi et regendi dispensatio est credita. Hinc Dominus ad discipulos loquens, ait: uobis datum est nosse mysterium regni Dei; ceteris autem in parabolis . Petra autem erat Christus. Hec est petra, de qua ipse Christus dicit: Supra hanc petram edificabo Ecclesiam meam, et porte inferni non preualebunt aduersus eam . Hec est petra, de qua dictum est: Statuit supra petram pedes meos . Et iterum: Petra refugium herinaciis . Christus ergo petra est, quia sanctorum firmitas est, confirmans eos in uirtute sua per immobilem  fidei constantiam, per immobilem securitatis fiduciam, per interminabilem dilectionis perseuerantiam. Christus petra est, utpote firmus in promissione sua, firmus in dilectione sua; interdum inexorabilis in ira sua, sepe immobilis in sententia sua, sepe quasi durus in tribulatione nostra. Domine Deus, ut salua pace tua loquar, quoties in orationibus meis pro tribulationibus et tentationibus meis, etsi non te durum nomino, durum tamen cogito. Quoties in corde meo reuoluo. Petra autem erat Christus; quoties dico, ut quid, Domine, repellis orationem meam, auertis faciem tuam a me ; quousque irasceris super orationem serui tui?  uerumtamen quia dixisti: Oportet semper orare, et non deficere , quia improbitatem  et importunitatem querendi, petendi et pulsandi non fastidis, non dimittam te nisi benedixeris mihi. Experiar, te auxiliante, si possim sugere mel de petra, oleumque de saxo durissimo, et si dederis mihi uirgam discipline; qua rectitudine actionis et directione cordis silicem ire tue bis ualeam percutere, et duritiam frangere; scio quia egredientur aque largissime, ut populus bibere possit, et iumenta, et ego inter iumenta. Sed exemplo Moysi timeo hesitationem cordis, quam tu detestaris. Postulare enim in fide debeo, et non hesitare. Tu, Domine, qui probas fidem, adiuua incredulitatem meam; serua quod placet, tolle quod displicet.



Ex eadem epistola, infra: Charissimi, fugite ab idolorum cultura, usque ad hec uerba: Non potestis mense Domini participes fieri et mense demoniorum .


uite humane societas et mutui amoris iucunditas cum multis indiciis uicissim possint significari, et ex signis uicissim intelligi; uno familiarius modo et expressius intimantur in conuescendi consuetudine, et unius mense participatione. Cum enim cibus quasi uita sit uite, qui unum cibum communiter participant, ipsam uitam mutua beneuolentia communicare se indicant, dum ipsius subsidium uite communiter assumunt ad usum uite, quibus communis est usus uite. Familiaritas hominum in conuictu nutriri solet ex communi uictu, et uel amicus  est, qui conuescitur, aut amicum se simulat, ut credatis; que simulatio peccatum Iude cumulauit, qui conuescendo se non prodidit, ut magistrum proderet. Cui dictum est: Tu uero homo unanimis; dux meus, et notus meus. Qui simul mecum dulces capiebas cibos: in domo Dei ambulauimus cum consensu . Post uitam, que communiter participatur et post mortem, quo socialiter tam sibi quam alteri uita amatur, nichil magis communioni congruit, quam alimentum uite, cuius communione significatur communio amicitie. Neque enim fas est communis mense fieri participem, qui dilectionis ad conuescendum se sentit expertem. Communio autem mense Dominice a corporali mensa, que indigentibus communis esse debet, hoc amplius habet,  quod communionem uere amicitie non solum indicat, sed perficit et consummat. Huius communionis quanta sit uirtus, et quanta sit gratia Apostolus ostendit, uolens nos a mensa et societate et amicitia demoniorum retrahere, et ad mensam Christi, eiusque societatem et amicitiam inuitare. Omnis amicitia, siue hominum inter se, siue Dei et hominum, siue hominum et demoniorum, suo modo colitur propria muneris uel obsequii oblatione, aut affectati muneris delectatione. Ille quidem superbus et refuga angelus, cum affectasset similis esse Altissimo, et similitudinem altitudinis non posset assequi in ueritate, uoluit eam adipisci in stulta hominum opinione, ut uel putaretur Deus, et pro Deo coleretur. Quos ergo seduxit, ad hoc induxit ut in  idolis manufactis ipsum adorarent, ipsi pro salute supplicarent, ipsi uota offerrent, ipsi immolarent, et in ipsius ueneratione immolata gustarent et mense eius participes essent: et hec omnia ut placatum haberent, et amicitie eius participes fierent. Ille ergo, quia uideri uoluit, quod esse non potuit, qui est superbie typus, idololatriam instituit, quam uera Christi religio postea destruxit in ueris cultoribus Christi, qui in eius societatem uocati sunt, ad mensam eius inuitati, cuius participatione efficiantur participes amicitie Dei. Huius mense laudem commemoraturus Apostolus, premonet fugere ab idolorum cultura. Que enim conuentio Christi ad Belial?  Fugienda est idololatria,  ut ad mensam Christi accedatur. Fugienda est et similitudo idololatrie, que est spiritualis fornicatio, omnis scilicet, que a Deo separat, peccati delectatio. Omne enim quod uero Deo preponitur, quod in amore primum et mente primum est, hoc pro Deo colitur, hoc in idolum reputatur.



Ut prudentibus loquor: uos ipsi iudicate que dico. Calix benedictionis, cui benedicimus, nonne communicatio sanguinis Christi est? 

Quasi altum quid dicturus Apostolus, iudicium discretionis ab his quibus loquitur, ut a prudentibus, requirit, ut diligenter diiudicent quod dicturus est, et attendant quid sit, quid possit calix Domini,  et participatio corporis Christi. Et primo ostendit quid sit, incipiens a calice; deinde subiungens de pane. Quod mirum quare fecerit, aut ordinem contra ordinem euangelistarum mutauerit, cum et ipse alio loco de pane premittat, et de calice subiungat. Huius autem mutationis causa forte hec est. Ante pauca premissa locutus fuerat de esca spirituali, et potu spirituali, et nouissime de potu: et sic paucis interpositis, de calice adiunxit, dicens: Calix benedictionis, cui benedicimus, etc. Per calicem hic potum intellige. Hic autem calix a Deo benedicitur, et ob hanc causam calix benedictionis dicitur, et nos participantes per eum benedicimur, id est in donis spiritualibus multiplicamur; et ob hanc quoque causam calix benedictionis dicitur, cui benedicimus  nos quicunque fideles, gratias agendo, laudando, et super omnes calices exaltando et dicendo: Calix meus inebrians quam preclarus est!  Pre ceteris nempe omnibus hic clarus est. Talis enim potus non est tam dulcis, tam salubris, tam inebrians, tam letificans, tam bene mentem immutans. uel nos sacerdotes benedicimus, prece mystica consecramus, Christum benedicentem representamus. Ipse est enim qui benedicit, nobis ministrantibus ille inuisibiliter operatur; ille potenter mutat, creature efficaciter imperat, et ubi precipit uirtus, incunctanter sequitur effectus. De hoc calice quid digne sentire possumus? quid enim est? Nonne communicatio sanguinis Christi est? Que est fidelis responsio, nisi quia communicatio sanguinis Christi  est? Hic enim calix, qui a nobis benedicitur, et in quo benedicimur nos, sanguis Christi est, nobis communicatus, id est nobis et pro nobis communiter datus. Nobis in poculum salutis, pro nobis in pretium redemptionis. Nec aliud est calix benedictionis, uel in cena Domini uel in mensa Domini, hoc est in altari, quam sanguis Christi, qui pro communi salute fusus est. Hac auctoritate Apostoli potus iste communionis nomen habere potest, ut sacra communio dicatur. Communicatio enim intelligi potest, quia in commune datur uel accipitur; communio uero, quia in commune habetur. Alia etiam ratione potest dici communio. Hic enim sanguis caritatem operatur in nobis, per quam omnia communia fiunt; et que propria sunt singulorum, communia omnium.



Et panis quem benedicimus, nonne participatio corporis Domini est? 


Ostenso, quid sit hic calix, mox ostendit, quid sit panis, quem frangimus in sacramento. De fractione que dicenda uidebantur, superius diximus, Hic autem panis quid sit, nullatenus nobis pro certitudine fidei dubitandum est. Unde Apostolus dicit: Nonne participatio corporis Domini est? Ac si diceret: Manifestum est quia participatio corporis Domini est. Quis enim fidelium inde dubitet? Participatio corporis intelligenda est, corpus ad participandum nobis datum. Quamuis Apostolus dicat: Communicatio sanguinis, et participatio corporis, quasi distinctionem aliquam significans,  pie tamen dici potest, communicatio corporis, et participatio sanguinis. Utroque enim communicando participamus, et participando communicamus. uerumtamen si aliqua distinctio requiritur, pie dici potest, quod participatio fractioni congruit, sicut participatio pani, qui frangitur. Diuiditur enim, ut unusquisque partem suam accipiat. Hic autem panis in substantia semper integer manet; et tamen in sacramento frangitur, ad significandum, quod in diuersis diuersa operatur. Diuisiones enim gratiarum sunt. Sacramentum Dominici corporis et sanguinis gratia est. Unde et Eucaristia dicitur, id est bona gratia. Hoc sacramentum totum et integrum a singulis percipientibus equaliter sumitur; sed non in singulis equaliter  operatur. Operatrix itaque gratia communis est digne sumentibus; sed per effectum quem habet in singulis, gratias diuidit his et illis. Ergo communio sanguinis referri potest ad operatricis gratie communionem: participatio uero corporis ad diuersarum gratiarum participationem. Hec autem partitio gratiarum, cum a Christo dispensetur uirtute carnis et sanguinis sui , congruentius tamen representari potest in altari per fractionem panis, quam per aspersionem sanguinis. Aspersio enim sanguinis sine periculo et irreuerentia sacramenti ibi fieri non potest: fractio sacramentalis fieri potest.



Quoniam unus panis unum corpus multi, etc.

Postquam ostendit quid sit calix benedictionis,  et panis quem frangimus, consequenter adiungit quid in nobis possint: hoc est, quid in nobis efficiant, et que sit uirtus et effectus eorum. Nam quia unam communem operatricem gratiam et dispensatricem in se continent, et partitiones multarum gratiarum per affectum suum multis tribuunt: unitatem spiritualem in nobis efficiunt, ut omnes in Christo unum simus. Per diuisionem quidem gratiarum multi sumus: alii maiorem, alii minorem; alii hanc, alii illam gratiam habentes; alii incipientes, alii proficientes: alii simplices, alii prudentes; alii quasi paruuli, alii quasi adulti, alii quasi senes perfectione maturi, ut ex multarum personis facierum per multos gratie agantur. Unitas Ecclesie ex personis innumerabilibus diuersi  sexus, diuerse conditionis, diuersi ordinis, diuerseque perfectionis, multis modis solet significari. Hoc autem loco ab Apostolo significatur per unitatem panis, et unitatem corporis. Unus panis ex multis granis conficitur, unum corpus ex multis membris componitur. Per caritatem proximi unus panis, per caritatem Dei unum corpus, multi sumus. Unus panis Deo, qui dilectione fraterna qua inuicem nos diligimus delectatur, et quasi de nobis reficitur. Unus panis etiam nobis ipsi ad alterutrum sumus. Mutua enim nostra dilectio, mutua est nobis consolatio, mutuaque refectio. Unde et singuli alterius membra sumus, quia inuicem condolemus, et inuicem congaudemus: mala nostra ut et bona, que uidentur singulorum propria, per affectum  fraterne caritatis reputantes communia. Unum corpus sumus per caritatem qua Christus diligitur sicut sponsus, qui et Ecclesiam diligit sicut corpus suum. Hinc Apostolus ad Ephesios: Christus caput est Ecclesie: ipse saluator corporis eius . Et infra: uiri debent diligere uxores suas, ut corpora sua. Qui uxorem suam diligit, se ipsum diligit. Nemo enim unquam carnem suam odio habuit; sed nutrit et fouet eam, sicut et Christus Ecclesiam, quia membra sumus corporis eius, de carne eius, et de ossibus eius . Ecclesia igitur, sicut sponsa Christi, ita et corpus Christi est, et de spiritu eius uiuit: sicut corpus hominis de spiritu hominis uiuificatur. Recte ergo  per unitatem corporis significata est unitas Christi et Ecclesie, quam operatur caritas Christi, qua ab Ecclesia diligitur: diligens ipse prior, ut a dilecta diligatur. Dilectio autem Dei magis nos Deo unit, et uicinius coniungit, quam dilectio proximi; sicut corpus nostrum coniunctius est nobis, quam panis, non solum antequam sumatur, sed cum in corpus traiicitur, et intra corpus recipitur. Et sicut panis corpori necessarius est, et corpus nutrit; sic dilectio proximi necessaria est ad nutriendum et augendum dilectionem Dei. uerumtamen dilectio Dei et causa et dignitate prior est, et semper preponenda. Unde nonnunquam fit ut iustissime offendatur proximus, ne offendatur Deus. Unus itaque panis unum corpus multi sumus. Qui multi?  Omnes qui de uno pane, et de uno calice participamur. Ecce hic ostenditur participatio ad calicem sicut ad panem pertinere. Nec immerito: una est enim uirtus utriusque; et sicut hostia, que et panis dicitur et corpus, in nobis efficit ut unus panis et unum corpus simus: sic et calix. Sed cum ratio similitudinis, qua unus panis unum corpus dicimur et sumus, solum panem uel corpus respiciat: gratiam tamen qua unus panis, unum corpus sumus, participatio tam calicis quam panis conferre credenda est. Participatio igitur utrique conuenit, sed significatio magis alteri congruit. In his uerbis ostendit Apostolus participationem de uno pane et de uno calice operari in nobis unitatem fraterne societatis, qua propter Christum socialiter uiuimus, et  alter alterius sumus membra: et item unitatem Christi et Ecclesie, qua etiam Christi membra sumus, qui est caput nostrum, in quo omnes unum sumus, sicut Apostolus ad Galatas scribens dicit: Non est Iudeus, neque Grecus; non est seruus neque liber; non est masculus neque femina, omnes enim uos unum estis in Christo Iesu . Ad hanc unitatem pertinent, qui de pane et de calice participant, non solo ore, sed pio corde, hoc est qui in Christo uiuunt, et Christum habent inhabitantem per fidem in cordibus suis. Nam qui ex fide uiuit, non sibi, sed Christo et in Christo uiuit; et credendo manducat et participat, et participando in Christo manet una cum multis, quia unus panis unum corpus sumus. De hac enim participatione  intelligendum est quod Apostolus dicit. Nam qui corpus Christi et calicem solo ore percipiunt, et Christum in corde non suscipiunt, ut de ipso et in ipso uiuant, sicut a fide qua uiuit iustus extranei sunt, et a societate iustorum alieni sunt, non habentes cum illis cor unum et animam unam: et propterea membra Christi non sunt, nec de corpore eius sunt, quamuis in Ecclesia que est corpus eius esse uideantur. Hinc Apostolus post interrogationem. Panis quem frangimus, nonne participatio corporis Domini est? subiungit: Quoniam unus panis unum corpus multi sumus, omnes qui de uno pane et de uno calice participamus. Ac si aperte dicat: Panis quem frangimus, uere est participatio  corporis Domini; quoniam effectus hoc indicat. Efficit enim, quod nullus alius cibus efficere potest, nisi solum corpus Domini. Quid est hoc? uidelicet quod unus panis unum corpus multi sumus. Fides quippe carnis assumpte de nobis, et sanguinis effusi pro nobis, et utriusque ad usum concessi nobis, amorem Christi et propter Christum amorem proximi nobis infundit. Qui infusus nos Christo et in Christo unit, ut compleatur quod ipse pro nobis postulat dicens: Non pro his rogo tantum, sed pro eis qui credituri sunt per uerbum eorum in me, ut omnes unum sint, sicut tu, Pater, in me, et ego in te, ut et ipsi in nobis unum sint .



uidete Isrel secundum carnem. Nonne qui edunt hostias participes sunt altaris? Quid ergo? Dico quod idolis immolatum sit aliquid? aut quod idolum sit aliquid? Sed que immolant gentes, demonibus immolant, et non Deo .


Similitudo adducitur de legalibus sacrificiis, ad intelligendum quod de idolothyto uult intelligi. Qui edebant hostias, religioni sacrificandi consentiebant, et hunc sue uoluntatis consensum ipso esu immolatorum ostendebant. Si enim non consentirent, non ederent. Propterea qui edebant participes erant altaris. Nam de immolatis partem capiebant, et se illi religioni partem capiendo et edendo sociatos esse manifestabant. Hoc est, quod Apostolus dicit: uidete Isrel secundum carnem. Ac si diceret: uos qui estis Isrel secundum spiritum, Deum uidentes, et spiritualia intelligentes, uidete Isrel  carnalia legis precepta sectantem. Nonne qui edunt hostias, participes sunt altaris? Quasi dicat: Haud dubium quin participes sint altaris, non solum inde partem capiendo, sed sacris illis consentiendo. Ex his que dicta sunt de participatione noui uerique sacrificii, et de usu legalium hostiarum, econtrario colligi potest quod cultus idoli et esus idolothyti per consensum superstitiosi erroris et impietatis colentes et comedentes diabolo sociat, et in ipsius membra transformat. De qua societate dicturus Apostolus, premittit, quod idolis immolatum uel idolum non sit aliquid. Et hoc non sine causa. Prohibuit quippe paulo ante culturam idoli, sicut rem malam et noxiam. Hinc male intelligenti uideri poterat Apostolum insinuasse idolum aliquid  esse, uel aliquid posse et in potestate habere nocere, uel male facere. Quod remouet dicens idolum nichil esse. Potest quidem propria cuiusque impietas ipsi nocere; potest et demon, qui idolio presidet, malum facere: at ipsum idolum non potest, sed sub tegmine idoli occultum est mysterium iniquitatis. Et quod idolis immolatur, demonibus immolatur et non Deo. Propterea cultura idolorum, sicut reuera cultura demoniorum, fugienda est. uolens itaque Apostolus culturam idolorum profundius estimari, sicut reuera culturam demonum, cum superius dixisset: Fugite ab idolorum cultura, adiecit, Ut prudentibus loquor; uos ipsi iudicate quod dico. Quasi dicat: Cogitate sutilius,  estimate profundius, quid sit cultura idolorum. Cultura enim demoniorum est. Iudicate, inquit, quod dico. In eo quod dico, hoc intelligatur, quod non dico, non minus quam quod dico. Quid ergo dico? Quod idolis immolatum sit aliquid? Quasi dicat: Non hoc dico, nec hoc intelligendum est in eo quod dico. Sed aliquid profundius dico. Propterea dixi, uos ipsi iudicate quod dico. Hoc est autem quod dico, et quod intelligi uolo in eo quod dico. Que immolant gentes, demonibus immolant, et non Deo. Tota autem hec ratiocinatio Apostoli ad hoc spectat, ut intelligatur quod in cultura idolorum non solum idolis manufactis et uisibilibus ueneratio exhibetur; sed in idolo diabolus colitur, qui peior est idolo; et qui colit, ad societatem  eius perducitur, qui in idolio adoratur. Mouere nos potest, quod Apostolus hoc loco insinuat idolum nichil esse, qui et in hac eadem Epistola superius dixit: De escis autem, que idolis immolantur, scimus quia nichil est idolum in mundo . Cum Psalmista dicat: Simulacra gentium argentum et aurum : argentum autem et aurum non nichil est, in eorum nempe estimatione qui auaritie student, que est idolorum seruitus. Quomodo autem intelligendum sit, quod Apostolus dicit, ex uerbis Isaie prophete perpendi potest, unde Apostolus assumpsisse uidetur quod de idolo dicit. Dicit itaque Isaias idolis exprobrans: Annuntiate que uentura sunt in futurum; et sciemus quia dii estis uos. Bene quoque  aut male, si potestis, facite. Loquamur, et uideamus simul. Ecce uos estis ex nichilo, et opus uestrum ex eo quod non est. Abominatio est, qui elegit uos . Ex his uerbis Isaie ostenditur quod idolum non hoc est quod putatur; et frustra pro Deo colitur, cum non habeat prescientiam futurorum, nec facultatem bene uel male faciendi, loquendi uel uidendi. Mendacium enim est. Et licet sit opus artificis, quod manus finxit, non est tamen quod error finxit. Non esse, uel nichil esse, in sacro eloquio ex uariis causis uariis modis accipitur. Uno quidem modo, cum aliter est in opinione, aliter in ueritate. Iuxta quem modum Apostolus dicit: Si quis se existimat aliquid esse, cum nichil sit, ipse se seducit . Secundum hunc modum  potest intelligi, quod idolum nichil est, quia mendacium est, et insipientis figmentum, sicut scriptum est: Cor insipientis adorauit illud . Alio modo dicitur non esse, uel nichil esse, quod Deo auctore non est. Sicut enim bonitas Dei causa est omnium que bona sunt, ut bona sint, et sicut sapientia Dei lux est, que illuminat omnes qui recte sapiunt, ut recte sapiant, sic essentia Dei causa est omnium eorum que sunt, hoc prestans eis, ut sint. Omnia enim ex ipso, et per ipsum et in ipso. Hinc Dionysius Areopagita: Esse omnium est, superesse Diuinitas. Est enim super omne esse, quod dat omnibus esse. Quod ergo ex ipso, et per ipsum, et in ipso non est, ipsum nichil est. Iuxta hunc modum potest dici, idolum  nichil est, immolatum idolis nichil est, peccatum nichil est, quia Deo auctore non est, quod Isaias dicit: Plasta idoli omnes nichil sunt . Et illud gentibus, que non credunt: Omnes gentes quasi non sint sic sunt coram eo, et quasi nichilum et inane reputata sunt ei . Et illud: Qui dat secretorum scrutatores quasi non sint, iudices terre uelut inane fecit . Et Esther: Ne tradas, Domine, sceptrum tuum his qui non sunt, ne rideant ad ruinam nostram, sed conuerte consilium eorum super eos . Alio etiam modo omnes gentes et secretorum scrutatores, et iudices terre, etsi magnum quid esse uideantur, secundum potentiam et sapientiam mundi huius, in comparatione eius qui dicit, Ego sum  qui sum , nichil sunt. Alio quoque modo dicitur quid nichil esse despectiue, pro sui inutilitate, iuxta quem etiam modum idolum nichil est.

Secundum hunc modum dicit Apostolus: Si habuero prophetiam, et nouero mysteria omnia, et omnem scientiam. et habuero omnem fidem, ita ut montes transferam, caritatem autem non habuero, nichil sum . Alio modo dicuntur ad nichilum redigi, quorum molimina et consilia et conatus frustrantur, et ipsi et opera eorum. Sic enim de iusto scriptum est: Ad nichilum deductus est in conspectu eius malignus. Cui simile est illud: Ad nichilum deduces omnes gentes. Omne autem quod Deo contrarium est, in quantum a uero esse  deficit, in tantum non est. Et ipsi peccatores, et peccata eorum, secundum quod a Deo uel in Deo non sunt, nichil sunt. Unde secundum mutationem bone uite in malam, recte non esse dicitur, qui sic mutatur. Multo autem mirabilius non esse accipitur, secundum mutationem male uite in bonam, uel misere in beatam, sicut est illud: uerte impios, et non erunt . Et item illud: Noluit consolari, quia non sunt . Mirabiliter enim dicitur, non sunt, quando feliciter sunt. Et mirabiliter dicitur de impiis conuertendis, non erunt, cum esse incipiant ab initio conuersionis. Unde quidam: Ecce dixi, nunc cepi, hec mutatio dextere Excelsi .



Nolo autem uos fieri socios demoniorum. Non potestis calicem Domini bibere, et calicem demoniorum. Non potestis mense Domini participes esse, et mense demoniorum .


Inuitans nos ad societatem Christi, que participatione ueri sacrificii federatur et confirmatur, retrahit nos a societate demoniorum, que cultu idolorum initur, et retinetur: insuper autem consensu et usu criminum, et consuetudine uitiorum. uitia quippe amica sunt demonibus, et uoluntati Dei contraria. Que dum amantur, coluntur: et eorum consensu et usu Deus contemnitur, et demones honorantur, et eorum familiaritas asciscitur. Propterea, ut eorum societas fugiatur, abstinere debemus, quecunque illis placere dignoscuntur. Non sunt enim demones nostre communionis, nec mense  eorum communicare possumus, uel calicem eorum bibere: si desiderio nobis est, ad societatem Christi peruenire, et mensam uel calicem eius participare. Hoc est quod Apostolus dicit: Non potestis calicem Domini bibere, et calicem demoniorum. Non potestis mense Domini participes esse, et mense demoniorum. Calix Domini, ut iam prediximus, tribus modis dicitur, aut sanguis Christi, secundum illud: Hic calix nouum testamentum est in sanguine meo ; aut passio Christi, secundum illud: Calicem, quem dedit mihi Pater, non bibam illum?  aut imitatio passionis Christi, iuxta illud: Calicem quidem meum bibetis . Calix demoniorum e diuerso accipi potest, qui demonibus offertur, uel qui per  amaritudinem pene ab eis bibituri, uel qui in seductionem erroris, in iniuriam passionis Christi, per amorem uoluptatis et iniquitatis propinatur. Mensa Domini altare est, ubi Christus in sacramento manducatur. De qua mensa scriptum est: Parasti in conspectu meo mensam, aduersus omnes qui tribulant me . Item mensa Domini sacra Scriptura, in qua panis uite et intellectus proponitur. Non enim in solo pane uiuit homo, sed in omni uerbo quod procedit de ore Dei. De hac mensa intelligi potest et hoc quod prediximus: Parasti in conspectu meo mensam, etc. Et illud: Nam et catelli edunt de micis que cadunt de mensa dominorum suorum . Et hec quidem mensa interim donec ad illam mensam perueniamus, de  qua scriptum est: Et ego dispono uobis, sicut disposuit mihi Pater meus regnum; ut edatis et bibatis super mensam meam in regno meo . Mensa demoniorum est uel altare idolorum, uel peruersa doctrina hereticorum; ubi panis in occulto ministratur, de quo scriptum est: Aque furtiue dulciores sunt et panis absconditus suauior . Questionem uidetur facere, quod Apostolus dicit: Non potestis calicem Domini bibere et calicem demoniorum, si hoc loco calix Domini pro sanguine Christi accipitur. Multi enim criminosi, flagitiosi, calicem Domini ad iudicium sibi bibunt, a Christi societate alieni, et demonibus sociandi. Sed quod dictum est, non potestis, sic intelligendum est, salubriter non potestis, uel licite non potestis,  ut ostendatur, non quid non fiat, sed quid fieri non expediat, uel non liceat. Secundum hunc loquendi modum in sacris Scripturis multa inueniuntur: quale est illud: Nemo sibi sumit honorem; sed qui uocatur a Deo, tanquam Aaron .



Item de calice.

Calix Domini pro calice Christi, secundum aliquem trium predictorum modorum, quandoque accipitur; quandoque autem pro mensura diuine iustitie, secundum illud: Calix in manu Domini uini meri plenus misto . Dei quippe sapientia suo arbitrio cuncta disponens et moderans, secundum mensuram iustitie sue, bonis et malis in misericordia et iudicio bona et mala distribuit:  sicut congruere nouit decori uniuersitatis, et saluti eorum qui preordinati sunt ad uitam. Hic autem calix dicitur uini meri plenus misto: quod contrarium uidetur. Quomodo enim calix uini meri est, si plenus misto est? Aut quomodo plenus misto est, si calix uini meri est? Sed si subtiliter pensemus qualis sit iustitia Dei in se, manifeste apparebit, cuncta bona, que facimus, illi magis, sicut largitori omnium, et auctori, tribuenda, quam nobis. Nihilominus apparebit, mala que patimur, et item mala que agimus, magis nobis imputanda, quam illi: imo omnino nobis, et non illi; totum autem bonum nostrum de mera eius liberalitate et benignitate procedit. Quod autem iustitia Dei amara est homini, uel molesta, facit hoc hominis iniustitia, ut  merito dicere possit: uie mee et iniquitates mee fecerunt hoc mihi. Homo quidem a Deo simplex et rectus creatus est; ipse autem miscuit se infinitis questionibus. Cum ergo reddit Deus homini uiam eius super caput eius, potum bibit homo, quem ipse sibi miscuit. Si autem peccatum non esset iustitia Dei nulli dulcis non esset. Nunc autem et dulcis est, et grauis; sed suo ipsius condimento dulcis, iudicio uero propter peccatum grauis. Calix itaque Domini temperatus ex dulci et amaro, id est ex misericordia et iudicio plenus misto est, nec tamen uini meri non est, quia in sui bonitate nonnisi dulcis est. Hinc scriptum est: Iustitie Domini recte, letificantes corda . Propterea meraca sunt iudicia Dei, et mera est misericordia eius. Proinde  uinum misericordie et uinum ire utrumque merum est, et si misceatur merum cum mero, ipsumque mistum non erit nisi merum. Calix super omnia opera eius: et plenus misto est, quia dulcis et rectus Dominus, misericordiam tribuens, et penam iniquitatis retribuens. Ad ciuitatem Ierusalem, que dudum fuerat urbs fidelis, et plena iudicii, propheta dicit: uinum tuum mistum est aqua , significans meram iustitiam, quam prius habuerat, admistione iniquitatis fuisse corruptam. Unde et dicit: Iustitia habitauit in ea: nunc autem homicide . De hoc calice propinat Dominus bonis amara et dulcia, per consolationem misericordie, et per amaritudinem discipline. Nam de amaritudine discipline scriptum est: Ostendisti  populo tuo dura; potasti nos uino compunctionis . At de consolatione misericordie scriptum est: Date uinum merentibus, et siceram his qui amaro sunt animo . De hoc quoque calice propinat Dominus malis bona et mala. Iustitia nempe contra malos non omnino sine misericordia est. Nam pax uel prosperitas, siue spatium penitentie, ad hoc eis indulgetur, ut uel beneficiis prouocati custodiant iustificationes Dei, et legem eius requirant. Ipsi uero abiicientes gratiam Dei, misericordiam sibi in iudicium conuertunt; et inde discunt facere iniustitiam, unde erudiri debuerant ad iustitiam, sicut scriptum est: Misereamur impio, et non discet facere iustitiam . Propterea ira Dei manet super eos,  et misericordia, que ad horam eis impenditur, mox ingratis iuste subtrahitur. Hinc Dominus misereri uolens, et quasi modum quo misereri posset requirens, per prophetam dicit: Quid faciam tibi, Ephraim, quid faciam tibi, Iuda? Misericordia uestra quasi nubes matutina, et quasi ros mane pertransiens . Nubes matutina et ros tunc ab estu temperare cessant, cum estus acrius perurget. Sic est et misericordia que malis ad tempus datur, et in tempore subtrahitur. Hinc beatus Iacobus ait: Exortus est sol cum ardore, et arefecit fenum, et flos eius decidit, et decor uultus eius deperiit: ita et diues in itineribus suis marcescet . Hunc autem calicem Dominus in manu sua tenens, quoniam iudex est, et ex eodem calice, siue  ex misto, uel uino mero, quod per interpretationem idem est, distribuit misericordiam suam, uel iram, miserans cui uult, et quem uult indurans; infundens quando uult, et quantum uult in uasa misericordie, et uasa ire. Cum ergo uas misericordie uel ire de uase calicis Domino infundente suscipit quod infunditur, tunc Iudex inclinat ex hoc quod implet, quasi uinum de uase in uas transfundens. Iuxta quem modum loquendi potest et illud intelligi: Promptuaria eorum plena, eructantia ex hoc in illud , ex uase scilicet in uas; uel forte ex uno genere in aliud poculi genus. Potest et aliter intelligi, quod Psalmista dicit. Deus siquidem sepe oblatam, gratiam aut collatam alii aufert, et alii confert.  Debitam quoque iram a conuerso auertit, et in auersum conuertit. Superbis enim resistit, humilibus dat gratiam . Unde et Publicanus consideratione peccatorum suorum quasi humiliatus, in templo iustificatus est . Phariseus autem quasi magnitudine meritorum in superbiam elatus est. Est enim iustus qui perit in iustitia sua . Et quis magis quam ille qui nimis iustus in se confidit, et alios aspernatur? Hinc Iudeorum populus in superbia sua excecatus est, et in perfidia obduratus: populus uero gentium per gratiam est illuminatus. Gratia repromissionis que huic est ablata, illi est data. Ira Dei a gentibus auersa in peruersitatem Iudeorum est conuersa; et hoc quoniam Deus iudex est, qui hunc humiliat, et hunc  exaltat. uinum quippe misericordie et ire transfundens, inclinat ex hoc in hoc; ex uase scilicet ire in uas misericordie; et uersa uice ex uase misericordie in uas ire. Unde est illud: Auferetur a uobis regnum Dei, et dabitur genti facienti fructus eius . Et illud: Omni habenti dabitur; ei autem qui non habet, et quod habet auferetur ab eo . Deus autem in omnibus iuste agens alios dirigit, alios corrigit, alios incorrectos et incorrigibiles, postmodum durius puniendos sibi dimittit, et in errore relinquit, sustinens in multa patientia uasa ire apta in interitum. Permissio uero Dei uel patientia, quamuis malis indebita, quantum ad ipsum quidem semper iusta est, utpote que benignitati eius conueniat, et sanctitatem deceat;  et ideo ad fecem calicis non pertinet. At uita eorum uel conscientia, qui patientia Dei abutuntur in superbiam, fecis nomine digna est, inquinata, sordida et impura. Hec est fex de qua Propheta dicit: Eduxit me de lacu miserie et de luto fecis . Et Isaias: Parum est ut sis mihi seruus ad suscitandas tribus Iacob, et feces Isrel conuertendas. Ecce dedi te in lucem gentibus, ut sis salus mea usque ad extremum terre . Et Ieremias: Fertilis fuit Moab ab adolescentia sua: requieuit in fecibus suis, nec est transfusus de uase in uas et in transmigrationem non abiit. Idcirco permansit gustus eius in eo, et odor illius non est immutatus . Hec  autem fex exinaniri debet, et timore Dei consumi, et omnino annichilari, quoniam Deus iudex est. uerumtamen dum penitentia contemnitur, timor Dei exinanitur, fex non est exinanita, quia erroris feculentia, et male conscientie immunditia super eos qui non corriguntur, manet in eterno reatu, eternoque cruciatu. Peccati uero feculentia siue corruptio, de qua bibunt omnes peccatores terre, uinum erroris dici potest. Non solum autem fex, sed et fex uini meri. Corruptio enim iustitie est, in cuius comparatione tanto magis uilescit, quanto a sinceritate eius magis recedit. Sic dici potest fex sociorum, qui inter bonos solus malus est. Sic infidelis Synagoga dicitur fex Isrel. uinum autem erroris per humanam sapientiam et eloquentiam, et uariam  rerum pulchritudinem ad omnia uitiorum blandimenta et oblectamenta, a principe Babylonis propinatur. De quo scriptum est: Calix autem Babylon in manu Domini, inebrians omnem terram .

Aureus iste calix tantum fulget, quantum placet: ideoque aureus, quia pretiosus quibus placet, calix iste tota uanitas est huius mundi, ubi nichil, nisi concupiscentia carnis, et concupiscentia oculorum, et superbia uite. Hec uanitas confusio est, ideoque Babylon dicitur, ciuitas scilicet, in qua habitant filii seculi huius, qui in uanitate ambulant, et in uanitate conuersantur. De quibus scriptum est: Accipient in uanitate ciuitates suas . Hic calix in manu Domini est, non quod Deus uinum  erroris propinet, qui neminem tentat ut decipiat; sed dignos decipi dimittit in desideria cordis eorum, ut eant in adinuentionibus suis. Hic ergo calix demoniorum est. Qui de eo bibunt, calicem Domini bibere non possunt. Calix autem Domini, qui est plenus misto, uinum erroris intra se non capit, sed uinum misericordie, aut uinum ire. Nam de misericordia scriptum est: Calix meus inebrians quam preclarus est. Et misericordia tua subsequetur me . De ira uero apud Isaiam scriptum est: Consurge, Ierusalem, que bibisti de manu Domini calicem ire eius; usque ad fundum calicis soporis bibisti, et potasti usque ad feces  Et infra: Ecce tuli de manu tua calicem soporis; fundum calicis indignationis mee. Non  adiiciam ut bibas illum ultra . De hoc uino indignationis et ire Domini potest etiam et illud intelligi, quod premisimus: Calix aureus Babylon, etc. , ut secundum hoc ad calicem demoniorum non pertineat. Rex quippe Babylonis, id est princeps huius mundi, minister est ire Dei; et peccatores a se deceptos flagellat, ut a uino furoris Domini inebrietur omnis terra, id est omnes qui sapiunt, non que sursum, sed que super terram. Hic autem calix aureus est, tam pretiosus Deo quam charus; cui nimirum sua iustitia placet et in suppliciis peccatorum. De hoc calice bibit ciuitas illa inclyta Babylon, que in ira indignationis Domini destructa est, in figura huius mundi, qui destruetur. Hinc in Apocalypsi scriptum est: Cecidit, cecidit  Babylon ciuitas magna . Et post pauca: De uino fornicationis eius biberunt omnes gentes . Et infra: Duplicate duplicia, secundum opera eius. In poculo quo miscuit, miscete illi duplum. Quantum glorificauit se, et in deliciis fuit, tantum date illi tormentum et luctum . Peccatores autem quandoque flagellantur de peccatis suis; et ipsa eorum iniustitia iustitie Dei militat, cum ipsa iniquitas culpe ministra est uindicte. Hinc Psalmista dicit: Ignis, sulphur, et spiritus procellarum, pars calicis eorum . Ignis concupiscentie, quo nunc ardent, et sulphur impure conscientie, quo nunc Deo et sibi fetent, et spiritus procellarum, quo per mentis inquietudinem  nunc agitantur, tria hec pars sunt eorum, et calix. uel pars calicis dictum est, quasi non totus calix, quia hec est pars pene, et non tota pena eorum. Cum ergo peccant mali, uinum erroris bibunt de calice demoniorum. Cum iuste puniuntur, aut de peccatis, aut pro peccatis suis, de calice furoris Domini inebriantur.



Item de calice Noui Testamenti.

Calix autem Noui Testamenti, calix uini meri est, et quodammodo intra se continet misericordiam et iudicium. Misericordiam quidem his qui calicem demoniorum non bibunt, qui secundum carnem non ambulant; qui complantati facti sunt similitudini mortis Christi, ut misericordiam consequantur. Iudicium uero his qui seipsos non diiudicant; qui  secundum desideria erroris ambulant, ebrii a uino erroris de calice demoniorum. Tota dispensatio gratie Dei et misericordie, zelus quoque indignationis eius et ire, de hoc calice quodammodo deriuari, uel propinari uidetur. Hic est enim uita mundi, in iis qui salui fiunt: hic autem iudicium mundi in iis qui pereunt. Hinc effudit Deus profundissime caritatis sue plenitudinem. Hinc effundet totam incomprehensibilis ire sue indignationem. Arguetur enim mundus de peccato, in his qui pereunt; nec apparet unde magis pereant, qui perituri sunt, quam quod tante gratie ingrati existunt. ue homini illi, cui salus mundi iudicium est; cui uita mors est, cui absolutio damnatio, cui gratia ira est, cui calix propitiationis calix indignationis est,  cui uinum merum fex est. Christus pro nobis mortuus est: nunquid gratis? Quid referemus in hoc seculo? quid respondebimus in futuro? Dicat protomartyr Stephanus: Pro te lapidata est caro mea, Deus meus. Dicat et Laurentius: Pro te concremata est caro mea, Deus meus. Dicat quicunque plagam mortis in corpore suo pro Christo accepit. Hec facta est mihi, quia iustificationes tuas exquisiui. Dicat quicunque carnem suam cum uitiis et concupiscentiis crucifixit: Pro te mortificata est caro mea, Deus meus. Impius autem et peccator quid dicent, qui mortem Christi non reputant, qui sanguinem uue meracissime odibili irreuerentia tanquam fecem estimant, et Filium Dei conculeant? Que est enim fex, que non est exinanita, magis  quam indigna estimatio, et impudens irreuerentia tanti sacramenti, tantique beneficii, nunquam delenda, nunquam dimittenda? Sane hic calix nil inquinatum habet, nil impurum, nil feculentum; sed sicut testamentum Dei contaminare dicuntur, et sanctum nomen Dei polluere, et iustitias Dei profanare, qui suo uitio in his corrumpuntur, et contaminantur, et profanantur; sic qui tantam gratiam non digne estimant, et uinum merum uiliorum contemptu tanquam fecem reputant, de bono deteriores efficiuntur, et pro uino mero fece inebriantur. Audite, fornicatores; audite, adulteri; audite, quicunque in deliciis agentes et uanitatem huius seculi amantes. Non potestis calicem Domini bibere,  et calicem demoniorum. Qui uino soporis ebrii estis, euigilate aliquando; digerentes uinum, quo nunc madetis. De somno consurgite, antequam excitetur contra uos tanquam dormiens Dominus; tanquam potens crapulatus a uino. Qui enim nunc dissimulat, qui adhuc exspectat, tanquam dormiens Dominus: excitabitur tandem tanquam potens crapulatus a uino furoris, ut dormientes excitet, qui nunc crapulati sunt a uino erroris. Extunc potens poterit, et preualens preualebit, sicut scriptum est: Tu terribilis es, et quis resistet tibi? extunc ira tua .



Ex eadem Epistola prima: Conuenientibus uobis in unum, etc., usque ad illud: Itaque quicunque manducauerit panem hunc, uel biberit calicem Domini indigne, reus erit corporis et sanguinis Domini .


Apostolus Ecclesiam Dei, que erat Corinthi, multis modis ad ueram religionem instituens, inter cetera salutifere eruditionis documenta, de Dominica cena, id est sacramento Dominici corporis et sanguinis, quod ad omnem Ecclesiarum edificationem prodesse possit, quod a Domino accepit, hoc tradidit: ostendens, quomodo, et quo ordine hec cena instituta sit: et quid sit, quid possit, quid prosit uel quibus obsit. Erant autem in Corinthiis quidam reprehensione digni circa huius sacramenti perceptionem, cui minus dignam reuerentiam exhibebant, tanquam dignitatem tante gratie aut ignorarent, aut minus digne estimarent.  Hac occasione quam magnifice estimanda sit huius sacramenti dignitas, prescribit, et reprehensione dignos ab irreuerenti presumptione modesta redargutione compescit. Arguens ergo dissensionis malum, dicit: Conuenientibus uobis in Ecclesiam, audio scissuras esse, et ex parte credo. Quedam autem causa dissensionis hec putatur, quod in Ecclesia, ubi causa unitati conuenitur, suas oblationes sibi uindicabant, et ceteri non sumentes partem confundebantur. Hec autem sola causa, etsi alie desint, sufficere poterat, ut Dominicam cenam manducare non deberent. Propterea dicit: Conuenientibus ergo uobis in unum, iam non est cenam Dominicam manducare; ac si diceret: Ex  hoc solo non licet manducare, quod scissure sunt inter uos. uel aliter: Iam nunc in presenti hoc uobis damnum est, quod non licet cenam Dominicam manducare. In futuro si non precaueritis, erit uobis peius. Aliam causam innectit, quod unusqusique cenam suam, corporalem scilicet refectionem, ante cenam Dominicam presumit ad manducandum, non ad erogandum pauperibus. Dominicam cenam dicit acceptionem Eucaristie, quam non debent pransi, sed in honorem tanti sacramenti ieiuni sumere. Licet Christus post cenam discipulis dedit, quo uehementius commendaret, uolens hoc ultimum infigere cordibus et memorie eorum. Quo autem ordine post sumeretur, apostolis seruauit docendum. Causam autem quam diximus de oblationibus  uindicandis, Apostolus manifeste non ponit; sed presumptionem cene patenter exprimit. Propter quam causam forte dixit: Audio scissuras esse, et interponens quod oportet et hereses esse, addit: Conuenientibus uobis in unum, iam non est Dominicam cenam manducare. Et causam reddens subiungit: Unusquisque enim suam cenam presumit ad manducandum . Deinde arguit, quod esurientibus nichil darent, et quod ebrii erant, cum sobrii esse deberent; et quod domos habentes, in domibus agenda in Ecclesia faciebant, id est manducabant et bibebant, et Ecclesiam Dei, que est domus orationis, contemnebant: et non habentes confundebant coram eis manducantes et bibentes, et nichil eis dantes. Propter  quod dicit: Quod dicam uobis? ut parcius dicam: Laudo uos, in hoc non laudo . Ideo non laudo, quia corpus Domini est, quod irreuerenter accipitis, et in eius commemoratione sumere debetis, quod ab eo didici: Ego enim accepi a Domino quod et tradidi uobis . Quod Ecclesiis traderet de hoc sacramento a Domino accepit, sicut et Euangelium, quod ab eo euengelizatum est. Unde ad Galatas scribit: Notum uobis facio, fratres, Euangelium quod euangelizatum est a me; quia non est secundum hominem; neque enim ab homine accepi illud, neque didici, sed per reuelationem Iesu Christi. In qua nocte tradebatur . Imminente passione, accepit panem et gratias agens  fregit, et dixit: Accipite et comedite, hoc est corpus meum quod pro uobis tradetur: hoc facite in meam commemorationem . Quod dicit: In qua nocte tradebatur accepit panem, ad uesperam referendum est, quia quarta decima luna ad uesperam immolabatur agnus: Quotiescunque enim manducabitis panem hunc, et calicem bibetis, mortem Domini annuntiabitis donec ueniat . Quia Dominus dixerat Hoc facite in meam commemorationem, exponit Apostolus que sit commemoratio. Hec est scilicet annuntiatio mortis Christo iugiter in presenti Ecclesia frequentanda, et usque in aduentum Christi non cessatura. Hec autem commemoratio uel annuntiatio mortis Christi fit credendo, confitendo, representando, id est  sacrificando, et manducando, et bibendo, et imitando. Itaque quicunque manducauerit panem hunc, uel biberit calicem Domini indigne, reus erit corporis et sanguinis Domini. Reus utriusque accepti indigne, id est reus ex hoc quod indigne accepit: reusque corporis pro se crucifixi, et sanguinis pro se fusi: hoc est reus mortis Christi. Quamuis enim non egerit, ut Christus mortuus sit; id tamen agit, quantum in ipso est, ut gratis mortuus sit. Nam salutem suam impedit, et sanguinem testamenti pollutum ducit, Filium Dei conculcat, et uirtutem mortis eius in se male uiuendo euacuat. Propterea qui eiusmodi sunt, rei mortis Christi sunt, de sua uita, pariter et de morte Christi rationem reddituri.



Probet autem se ipsum homo, et sic de pane, etc. 


Quia tam magnum periculum illi imminet, qui indigne manducat et bibit, probet se homo, discutiat conscientiam suam, interroget totam uitam suam, scrutetur memoriam suam, subtiliter cor suum iudicet et arguat, legi penitentie uel discipline se subiiciat: et ut probatus inueniatur, per moram temporis in ea se exerceat; et sic de pane illo edat, et de calice bibat. Ut periculum indigne sumentis arctius memorie infigat, et alius imprimat, et sic a tanta presumptione deterreat, ait: Qui enim manducat et bibit indigne, iudicium sibi manducat et bibit . Non dicit, non digne, sed indigne: quis enim usquequaque  digne? Ut quis accipiat, quantumcunque sit iustus, quantumcunque sit perfectus, magis est dignatio Domini, quam dignitas serui. At cum iniustus accipit, periculum augent indignitas peccatoris, et indignatio iudicis. Iudicium enim sibi manducat. Quare iudicium sibi manducat? Quia iudicium mortis est illi qui sic manducat, pro eo quod manducat. Quare iudicium manducat? Quia iudicem magis quam Saluatorem manducat; non diiudicans corpus Domini . Iudicandus ergo est quia non diiudicat, quia securitate percipiendi, a ceteris cibis corpus Domini non discernit; nec attendit quam sanctum et uenerabile, quanto timore et tremore accipiendum sit quod sumit. Periculum autem indigne sumentium exaggerans, addit: Ideo  inter uos multi infirmi et imbecilles, et dormiunt multi . Iudicium siquidem tante presumptionis non totum semper in futurum differtur, sed iam in presenti multi, quia indigne sumunt, infirmantur mente, et imbecilles fiunt corpore; et morte preuenti incurrunt dispendium uite. Primum horum trium malorum omnibus indigne sumentibus uidetur esse commune: cetera duo, etsi non omnibus, multis tamen accidunt, ad correctionem aliorum, ut ex aliorum incommodo discant magis timere, et tante gratie reuerentiam maiorem exhibere. Hinc insinuari uidetur, quamuis Apostolus manifeste non dicat, quod qui digne sumunt, confortantur mente; et quod multi, quantum expedit  illis, robustiores fiunt corporali uirtute: et forte donantur, uel non minuuntur munere longioris uite. uerumtamen quod Apostolus non dicit, temere affirmare non audemus, sicut quod dicit, impie negare non debemus. Inter tria mala, que imminent indigne sumentibus, unum sane est consilium homini fideli, se ipsum digna districtione diiudicare. Propter quod dicit: Si nosmetipsos diiudicaremus, scilicet secundum legem penitentie uel discipline, non utique diiudicaremur , a Domino uidelicet, secundum zelum furoris eius aut ire. Dum iudicamur autem, a Domino corripimur . Iudicium, quo se boni in presenti iudicant, quodammodo Domini correptio est, nec ab eius sententia alienum est. Ipse enim sic precipit,  ipse sic consulit, uolens parcere non parcenti sibi. Et qui disciplinam pro Christo sibi imponit, et qui a Domino impositam libenter uel patienter excipit, utrinque a seipso diiudicatur; utrinque a Domino corripitur, ut non cum hoc mundo damnetur, ut non sit pars eius cum infidelibus, qui iam iudicati sunt. Quasi enim infidelis est, qui inconsiderate accedit. Potest et aliter intelligi quod dictum est: Cum iudicamur, a Domino corripimur premisit: Ideo multi infirmi, et imbecilles, et dormiunt multi, significans aliorum presumptionem ad aliorum correctionem a Domino nonnunquam puniri.

Deinde se aliis connumerans, adiunxit: Si nosmetipsos diiudicaremus, non utique iudicaremur.  Post hec addit: Cum iudicamur autem, a Domino corripimur; ac si diceret: Nos fideles ad tantam gratiam inuitati, quandoque iudicamur, pro parte illorum qui inter nos infirmi fiunt, et imbecilles, et dormiunt: et dum ita iudicamur, a Domino corripimur; nos scilicet alii, quibus prodest, quod de aliis fit iudicium ad aliorum correctionem. Secundum hunc intelligentie modum, iudicari, et a Domino corripi, per diuisionem ad alios et ad alios referenda sunt, quamuis de eisdem dici uideantur. Quo locutionis genere multa in sacris eloquiis dicta inueniuntur, ut est illud: Cum occideret eos, querebant eum, et reuertebantur, et diluculo ueniebant ad eum . Alii nempe erant qui occidebantur,  et alii querentes eum reuertebantur. Mundi nomine uel infideles intellige, uel generaliter malos: in quibus sunt multi, quasi infideles uel infidelibus deteriores. Manifeste predicit nobis doctor ueritatis, sicut prouidus gubernator, metuendum nimis huius nostre nauigationis periculum, uelo pariter et remo fugiendum: metuens ipse sibi, si non corripiatur, ne cum hoc mundo damnetur. Unde et corpus suum castigans in seruitutem redigit, ne reprobus efficiatur. Quo suo metu grauissime pauitantia corda nostra percutit, ut magis timeamus. Quis enim sanum sapiens non timeat, ubi Paulus timet? Quid faciat uirgula deserti, ubi contremiscit cedrus paradisi? Causa nostra in arcto posita est. Iudicari enim nos oportet, uel a nobis, et ideo mitius;  uel a Domino, et irato, et ideo grauius. Timeamus ergo periculum, ut fugiamus, iudicium iudicio declinantes, ut peccata nostra castigatione uoluntaria cohibentes temporaliter potius maceremur, quam suppliciis deputemur eternis.



Quis sit ordo sequentium.

Sacramentum altaris principaliter prefiguratum est in pane et uino oblatis a Melchisedech, et in agno paschali, et manna. Sed quoniam de pane et uino in superioribus, sicut res exigebat, et ordo temporis uel ipsorum sacrificiorum poscebat, dictum: adiiciendum est de agno et manna; et primo de agno, de quo in Exodo  ita scriptum est:



Dixit Dominus ad Moysen et Aaron in terra Aegypti: Mensis iste uobis, etc., usque ad illud. Est enim Phase, id est transitus Domini .


Sicut ueritas nunc propalata dudum latebat sub figurarum uelamine, sic caligo figurarum radiante ueritate nunc manifestatur sicut in lumine, secundum quod scriptum est: Nox sicut dies illuminabitur . Omne quod manifestatur, lumen est. ueritas manifestata figuram sic illuminat, ut ex figure comparatione ipsa pulchrius elucescat. Collatio quippe figure et ueritatis mirabili quadam congruentia mutue similitudinis mysticam figure significationem elucidat, et indubie ueritatis fidem confirmat. Figura ueritati sic concordat, ut proficiat ad ueritatis testimonium, quod positum est in signum.  ueritas figure sic respondet, ut inde ualeat confirmari, unde eam oportuit prefigurari. Attendamus igitur quomodo nouum sacrificium ueteri conueniat; et quam mirabiliter ei sit configuratum, a quo dudum exstitit prefiguratum.



Mensis iste, uobis principium mensium, primus erit in mensibus anni .

Primus mensis, secundum Hebreos, qui dictus est Nisan, ipse est in quo mundus conditus creditur, cuius plenilunium post uernale equinoctium semper est attendendum. In hoc mense populus Isrel a seruitute Aegypti liberatur; in quo legale Pascha inchoatur. In hoc genus humanum sanguine Christi et a potestate diaboli eripitur, et in Christi resurrectione ad uitam reparatur; in quo et nouum  Pascha ab ipso Christo instituitur. Hic igitur mensis tot titulis insignis, in ordine et numero mensium, secundum supputationem Iudeorum, merito primus nuncupatur.



Loquimini ad uniuersum cetum filiorum Isrel, et dicetis eis: Decima die mensis huius tollat unusquisque agnum per familias et domos suas .

Iubetur agnus decima die de grege tolli, usque ad quartam decimam ad uesperam seruandus. Hoc in figura Christi, qui decima die primi mensis Ierosolymam uenit, ubi exceptus est a turbis cum ramis palmarum et diuinis laudibus. Decima die mensis huius tollitur agnus, quarta decima immolatur. Denarius legem significat, propter Decalogum: quaternarius uero quatuor Euangelia. Christus ergo,  qui non uenit legem soluere, sed adimplere, decima die ad locum passionis uenit, quarta decima luna ad uesperum tradendus his qui eum erant crucifixuri, quia primo obedientiam legis impleuit, deinde animam ponendo pro fratribus suis obedientiam euangelice perfectionis addidit.



Sin autem minor est numerus, ut non possit sufficere ad uescendum agnum assumet uicinum, etc. 

Littera hec plana est, mystice indicans uocationem gentium, que ad esum agni nunc assumpte sunt. Non sufficiebat populus solus Isrel ad uescendum agnum, quia non illi sufficiebat hic agnus; sufficiebat enim his et illis. Erat autem populus gentium uicinus et coniunctus domui Isrel, quia uterque populus ex uno patre Deo secundum creationem, uterque ex Adam uel Ne secundum originem  carnis, et uterque secundum propositum gratie in una domo, hoc est Ecclesia, colligendus; sed populus gentium per populum Iudeorum. Propterea ipsi monentur assumere uicinum suum, quod et factum est in assumptione gentium per apostolos. Aliter: Si qui simplices fratres sunt in una domo uel congregatione, qui non sufficiunt ad uescendum agnum, hoc est qui non sufficiunt hoc fidei nostre intelligere sacramentum, monentur assumere, non extraneum hominem, id est hominem hereticum, sed uicinum suum, iunctum domui sue, hoc est hominem catholicum, sanam habentem doctrinam, quo adiuti sufficiant comedere agnum, hoc est capere secundum pietatem fidei ueri Agni sacramentum.



Erit agnus absque macula, masculus anniculus .


Secundum mandatum legis, absque macula eligi debuit agnus, hoc est qui esset sine uitio corporis, utpote nec claudus, nec alias uitiosus. Hec omnia Christo conueniunt. Ipse est enim Agnus, qui tollit peccata mundi, innocens, immaculatus, segregatus a peccatoribus, qui peccatum non fecit, nec inuentus est dolus in ore eius. Masculus quidem, quia nichil effeminatum habens, sed in omnibus uiriliter agens; anniculus uero, quia huius anni est, de quo dicitur: Benedices corone anni benignitatis tue , et de quo ipse per Isaiam dicit: Ut predicarem annum placabilem Domino . Anniculus ergo est per nouitatem gratie, nichil habens de precedentium annorum antiquitate: uidelicet  de uetustate culpe.



Iuxta quem ritum tolletis et hedum .

Hic uidetur ostendi, hedum ad celebrandum pascha, si agnus desit, sumi oportere. Cui Augustinus contradicere uidetur, dicens quod Iudei conantur intelligere hedum accipiendum, ad celebrandum pascha, si agnus desit. Sed Augustinus alia translatione uti uidetur, quasi scriptum sit, agnum ab agnis uel hedis accipiendum. Dicit enim: Quare moneretur ouem uel agnum ab agnis uel hedis accipiendum, nisi ille figuraretur, cuius caro ex iustis est et peccatoribus sumpta? At secundum translationem qua nos utimur, moneri uidetur, iuxta ritum de agno prescriptum, hedum esse tollendum.  Nec est absurdum, per hedum Christum significari, pro similitudine carnis peccati.



Et seruabitis eum usque ad quartam decimam diem, etc. 

De utroque intelligendum est hoc, de agno uidelicet et hedo. Ad hoc enim decima die tolli debebat, siue agnus siue hedus, ut seruaretur usque ad quartam decimam diem mensis huius, et immolaretur ad uesperum quia in fine seculorum a Iudeis immolatus est Christus, et ad uesperam traditus est et tentus, ut occideretur. A nobis quoque quasi ad uesperam immolatur Christus, hoc est post eius mortem quasi ad occasum solis. Licet enim iam resurrexerit, in sacrificio tamen altaris iugiter mors Christi annuntiatur, et quod ad uesperam factum est, representatur.



Et sument de sanguine agni, etc. 


Domus, in quibus habitamus, ipsi nos sumus, si tamen apud nosmetipsos manemus, et non extra nos per desideria erroris educimur. Postes domorum sunt firmitas cordis et corporis in fortitudine et patientia. Super utrumque ergo postem sanguis agni ponitur, quando passionem Christi per afflictionem utriusque, mentis scilicet et corporis, compatiendo imitatur. Parum est enim super unum postem sanguinem ponere; quia homini Christiano necessaria est disciplina castigatione mentis pariter et corporis. Nam quod per prophetam dicitur: Scindite corda uestra et non uestimenta uestra , scissionem uestimentorum, hoc est afflictionem corporum non interdicit; sed non solam sufficere ostendit.  Sic Dominus cum dicit: Misericordiam uolo, et non sacrificium , misericordiam quidem precipue requirit, sine qua nec sacrificium sufficit. Superliminare est pia intentio, in quo sanguis ponitur, cum intentio cogitationis ad imitationem passionis Christi dirigitur. Alio quoque modo in superliminari sanguis ponitur, cum crux passionis in fronte portatur. Unde ad eum qui in medio candelabrorum a propheta Ezechiele aspiciebatur similis Filio hominis, Dominus dicit: Transi per mediam ciuitatem Ierusalem, et signa thau super frontes uirorum gementium, et dolentium super cunctis abominationibus que sunt in medio eius . Et sex uiris qui steterunt iuxta altare eneum,  dixit: Transite per ciuitatem sequentes eum, et percutite . Et post pauca: Omnem super quem uideritis thau ne occidatis; et a sanctuario meo incipite . Et in Apocalypsi legitur: Habentes nomen eius, et nomen Patris eius scriptum in frontibus suis . Et in Exodo: Facies laminam de auro purissimo, in quo sculpes opere celatoris, Sanctum Domino: ligabisque eam uitta hyacinthina, et erit super tiaram, eminens fronti pontificis . Quid per frontem rectius intelligitur, quam publica et inconfusibilis confessio crucis Christi? Oportet enim seruum Christi inconfusibilem esse in humilitate Christi, non solum predicanda, sed et imitanda, sicut et Christus inconfusibilis exstitit, qui sustinuit crucem  confusione contempta. Unde Apostolus Timotheum admonet, dicens: Sollicite cura te ipsum probabilem exhibere Deo, operarium inconfusibilem . Hec est autem fidelis confessio, lingua et uita, uerbo et exemplo, sermonibus pariter et moribus, Christum annuntiare, improperium Christi sustinere; humilitatem, paupertatem et omnem uilitatem pro Christo non erubescere. Hinc per prophetam dicitur: Posui faciem meam ut petram durissimam, et scio quoniam non confundar . Ab his autem qui sanguinem ponunt in superliminari, qui thau uel nomen Dei habent scriptum in fronte, longe sunt illi qui a turpibus et ob turpia laudari non solum non erubescunt, sed et concupiscunt; quorum gloria in confusione est, et unde  deberent confundi, inde gloriosos se reputant, et more meretricis frontem obdurant, erubescenda non erubescentes, sicut scriptum est: Frons mulieris meretricis facta est tibi, noluisti erubescere . Alio etiam modo sanguinem agni super utrumque postem, et in superliminari ponimus, quando sanguinem Christi ore corporis et cordis sumimus, et totam spem nostram que sursum est, non in uirtute nostra ponimus, sed sanguine huius agni signamus. Nam qui perfectiores aliis inueniuntur, martyres scilicet Christi, non in suo sanguine lauerunt stolas suas, sed candidas eas fecerunt in sanguine Agni. Non enim sanguis eorum, quamuis innocens, quamuis mundus, sufficiebat ad emundationem peccatorum. Sanguinem itaque agni  super utrumque postem ponimus, cum corpus et animam Dominici sanguinis perceptione communimus. In superliminari sanguinem ponimus, cum huius sanguinis uirtute saluari credimus, qui iustitie nostre fiduciam non habemus.



Et edent nocte illa carnes assas igni .

Nocte agnum comedimus, quia modo in sacramento Dominicum corpus accipimus. Profundum enim est mysterium, et sacro tectum uelamine. Nocte comedimus, quia adhuc conscientias nostras inuicem non uidemus, nec propria delicta, nec qualis quisque accedat, plene intelligimus. Delicta enim quis intelligit? Carnes assas igni comedimus, si de carne Christi digne sentimus, que de Spiritu sancto  concepta igne caritatis, operante uerbo Dei, unita est, et pro salute mundi passioni exposita, et igne passionis sicut holocaustum concremata in odorem suauissimum Domino. Potest etiam ignis referri ad caritatem, qua nos Christum diligere debemus, sine qua ad carnes agni nemo dignus accedit. Propterea iubemur carnes igni comedere, et recte. Nam quod ardenter amatur, iugi meditatione in corde uersatur et calore amoris, quasi in corde assatur. Assum ergo comeditur, cum exemplum passionis Christi per amorem imitationis auide sumitur, et intra nos recipitur.



Et azymos panes cum lactucis agrestibus .

In singulis uerbis aliquid utile nobis suggeritur, et aliqua gratia edificationis continetur. Ecce hic  azymos panes edere monemur cum lactucis agrestibus. Utquid hoc? Aut qui sunt panes azymi, uel lactuce agrestes? Iustitia pura et incorrupta ipsa panis est, et uitalis refectio, unde quis iuste uiuat. De qua scriptum est: Beati qui esuriunt et sitiunt iustitiam . Et ille, dudum per inobedientiam iustitie desertor, nunc autem per penitentiam ad cor rediens, dicit: Aruit cor meum, quia oblitus sum comedere panem meum . Panes ergo azymi sunt omnes uirtutes mentis bene constitute, si uere sint et sincere; et nichilominus ipsa opera iustitie, si sine fictione, et sine admistione peccati fiant. Panes itaque sine fermento comedit, qui recta opera sine corruptione uane glorie facit, qui sollicite agit, ne per malam intentionem bonum  perdat, quod recte dispensat. Opus enim pietatis corrumpit intentio uanitatis. Econtrario iniquitatem operis non excusat pietas intentionis. Unde increpando dicitur: Sacrificate de fermentato laudem . De fermento enim laudem immolat, qui Deo sacrificium de rapina parat, qui de malo opere gratiam captat. Lactuce agrestes ualde amare sunt, quibus recte significari possunt penitentia et disciplina, quarum prima preterita peccata amare plangit, altera illicita desideria amare restringit. Quoniam ergo sine iustitia, penitentia et disciplina ad carnes Agni accedere non debemus, recte monemur, carnes agni edentes edere etiam azymos panes cum lactucis agrestibus.



Non comedetis ex eo crudum quid, aut coctum aqua, sed assum tantum igni .


Ipsa uerba historie historicum sensum ex parte excludunt, cum consuetudinis non sit agnum crudum edere. Mystice autem tres differentie edentium hic insinuantur, in quibus quatuor continentur. Sunt enim quidam, qui emulationem Dei habent secundum scientiam pietatis; alii emulationem Dei habent non secundum scientiam pietatis; alii scientiam, et non emulationem; alii nec scientiam, nec emulationem. He quatuor differentie sub tribus comprehenduntur. Alii quippe crudum quid comedunt, alii coctum aqua, alii assum tantum igne. Ut a nouissimo incipiamus, assum igni est, quod calore fidei et caritatis excoctum est. Assum igne comedunt, qui emulationem Dei habent secundum  scientiam, id est secundum ipsam fidei pietatem; hi qui pie in Christum credunt et ignito corde eum fideliter diligunt. Coctum aqua comedunt, qui emulationem Dei habent, non secundum scientiam, id est Christi doctrinam. Sunt enim quidam, emulationem cognoscende ueritatis habentes, qui adhuc in errore permanentes, non ita credunt, ut Christus docuit. Et sunt quidam, in proposito et desiderio emulationem melioris uite habentes, sed adhuc remissius agentes, non ita uiuunt, ut Christus statuit. Utrique coctum aqua comedunt: coctum quidem per calorem emulationis, sed in aqua, per lubricam uitam, et incertam coniecturam sui erroris. uoluptas autem fluide et lubrice uite per  aquam significari solet; ut ubi: Qui biberit ex aqua hac, sitiet iterum . Similiter erronea coniectura uel doctrina per aquam solet significari, ut ibi: Aque furtiue dulciores sunt . Sunt alii, qui fidem uel scientiam, sed nullam emulationem habent. Hi crudum comedunt; quia absque omni calore fidei, et bone emulationis, nec aqua, nec igne coquunt, quod corde concipiunt. Sunt qui nec scientiam habent, nec emulationem, uel ueritatis cognoscende, uel uirtutis sectande: et hi crudum comedunt. Inter eos, qui crudum comedunt, illi habendi sunt, qui Christum purum hominem credunt: et qui panem consecratum in altari secundum species panis tantum existimant.



Caput cum intestitinis et pedibus uorabitis .


Caput celsitudo diuinitatis est de qua scriptum est: Caput eius aurum optimum . Et Apostolus: Caput Christi Deus . uel caput principium omnium, quod Christo conuenit, qui dicit: Ego principium, qui et loquor uobis ; uel caput preminentia dignitatis, qua uniuerse Ecclesie presit. Unde Apostotolus: Ipsum dedit caput super omnem Ecclesiam . Pedes sunt humanitatis humilia: de quibus Propheta ait: Adorate scabellum pedum eius, quoniam sanctum est . uel pedes, quibus ad nos uenit, sunt caritas et humilitas. Intestina sunt uiscera misericordie, quibus uisitauit nos Oriens ex  alto.

Que sunt, inquis, uiscera misericordie? Propositum et consilium nostre liberationis. Propositum in dispositione, consilium in electione. Quod facere disposuit, et modis innumerabilibus facere potuit, uno certo modo ceteris mirabiliore facere preelegit. uel intestina sunt secreta sacramentorum, que ipse a nobis suscipienda instituit, ut sacramentum baptismi, ceteraque ablutionis et sanctificationis nostre remedia: et item arcana sacramentorum, que ipse in se compleuit, que sunt uidelicet sacramentum incarnationis, passionis, resurrectionis et ascensionis. Caput ergo cum pedibus et intestinis uorare monemur, ut in cibum nobis conuertamus, et cum auiditate percipiamus, que de diuinitate et  humanitate, et sacramentis Christi scripta sunt, et omni desiderio studeamus ex his spiritualiter uiuere, et bona que in nobis sunt nutrire, pie credendo, deuotissime uenerando, et que imitanda sunt feruenter imitando. Quanto enim abundantius ista facimus, tanto auidius illa uoramus.



Non remanebit ex eo quidquam usque mane; si quid residuum fuerit, igne comburetis .

Mane post noctem erit quando quod nunc, in sacramento uelatum est, manifesta ueritate capiemus; et quando ipsi nobis, uel uicissim, manifesti erimus. Omnia autem, que de Christo scripta sunt, certa et immobili fide, dum adhuc in nocte edimus, firmissime tenenda sunt, nec ulla impia dubitatio in  corde cuiuspiam residere debet, ut quod nunc credere iubetur, usque mane, id est usque ad tempus manifeste cognitionis, differat, et dicat: Nisi uidero, non credam . Quod enim residet impie dubium, hoc remanet incomestum. Quod ne fiat, dicitur: Non remanebit ex eo quidquam usque mane. Si autem, assumpto uicino, qui iunctus est domui, non potest totus agnus comedi, id est si, doctore catholico exponente, non potest tota profunditas huius mysterii penetrari, quid faciendum est nisi quod sequitur, in quo infirmitati nostre consulitur: Si quid, inquit, residuum fuerit, igne comburetis? Quod ex agno remanet, igni comburimus, quando hoc quod penetrare non possumus, potestati Spiritus sancti humiliter committimus,  ut non superbe quis audeat contemnere quod non intelligit. Igni ergo comburimus, quod Spiritui sancto relinquimus. Igni item residuum comburimus, quando id quod comprehendere non sufficimus, cum feruore pie deuotionis humiliter ueneramur. Totum ergo aut comedendum est, aut igni comburendum, ne quid ex his que tenemur uel monemur credere, remaneat incomestum, uel incombustum.



Sic autem comedetis eum. Renes uestros accingetis .

Qualiter edendum sit pascha cognouimus, nunc a qualibus edi debeat prosequar. Per renes concupiscentia, que est originale malum, propagatur; ideoque per renes significatur. Renes ergo accingunt,  qui cingulo continentie malas concupiscentias restringunt. Quod et Dominus in Euangelio nobis iniungit, dicens: Sint lumbi uestri precincti . Castitas namque primo loco imponitur accedientibus ad carnes Agni, tanquam summopere necessaria, et intantum, ut Apostolus dicat: Pacem sequimini cum omnibus, et sanctimoniam sine qua nemo uidebit Deum . Castimonia quippe sanctimonia frequenter appellari solet, quia sanctificat. Unde idem Apostolus: Ut sciat unusquisque uas suum possidere in sanctificatione et honore; non in passione desiderii, sicut et gentes que ignorant Deum . Et in primo Regum uolumine, ueniens Dauid in Nobe, ait ad Achimelech sacerdotem: Si quid habes ad manum, uel quinque  panes da mihi, aut quidquid inueneris . Et respondens sacerdos ad Dauid, ait illi: Non habeo laicos panes ad manum, sed tantum panem sanctum; si mundi sunt pueri, maxime a mulieribus? Et respondit Dauid sacerdoti, et dixit illi: Equidem si de mulieribus agitur, continuimus nos ab heri et nudius tertius, quando egrediebamur, et fuerunt uasa puerorum sancta . Ex hoc loco ostenditur continentia sanctificatio dici: ubi pariter insinuatur, cum sanctificatio fuerit requisita a pueris Dauid ut ederent panem sanctum, multo magis requirendam esse a quibuscunque fidelibus, ut edant panem uite, qui de celo descendit. Qui ergo castitatem habent, gratias  agant tante gratie largitori Deo; qui non habent, postulent a Deo; nec se credant habere posse, nisi sibi desuper datum fuerit ab eo, iuxta quod in libro Sapientie scriptum est: Ut sciui quoniam aliter non possum esse continens, nisi Deus det; et hoc ipsum erat sapientia, scire cuius hoc esset donum .



Calceamenta habebitis in pedibus .

In procinctu itineris constituti pedes calceamentis munire monentur, siue contra asperitatem uie, siue contra pericula eremi, ne coluber qui calcaneo insidiatur, in occulto mordeat. In qua re figuratur, quod omnes qui de Aegypto, id est de uana seculi huius conuersatione esu ueri Agni liberandi sunt, pedes affectionum suarum testimoniis Scripturarum,  preceptis scilicet et consiliis Dei et exemplis sanctorum Patrum, quasi quibusdam calceamentis munire debent, ne aliter uiuere aut aliter de Christo sentire presumant, quam sacre Scripture testimonia prescribunt, et maiorum cohortantur exempla. Hinc apostoli iubentur calceati esse sandaliis. Et Apostolus dicit: Calceati pedes in preparatione Euangelii pacis . Et in Sponse laude dicitur: Quam pulchri sunt gressus tui in calceamentis, filia principis . Sed quid sibi uult, quod Moysi a Deo dicitur: Solue calceamentum de pedibus tuis ; et quod apostolis dicitur: Nolite portare sacculum, neque peram, neque calceamenta?  At calceamenta dupliciter intelligunt, et in bonam partem,  secundum ea que predicta sunt, et in malam nonnunquam, quia quasi uincula et onera pedum sunt. uincula quippe malarum consuetudinum, et onera peccatorum in nobis et in aliis, exempla mortuorum operum, et munimenta defensionum et excusationum in delectis nostris, quasi quedam calceamenta sunt; quibus sensus nostri, per quos anima mouetur, ligantur, et pregrauantur, aut male muniuntur. Hec iubentur apostoli non portare; hec iubetur Moyses soluere; alioqui in terra sancta, id est in Ecclesia sanctorum stare, et ad Deum accedere non potest.



Tenentes baculos in manibus .

Est baculus sustentationis; est et baculus cercitionis. Baculo debilia membra, aut pre labore  uie delassata sustentantur. Unde et minor Tobias parentibus debilibus, et quasi iam labore uiuendi lassis, baculus senectutis eorum dictus est. Nobis autem baculus sustentationis hic esse debet, de quo per Prophetam ad Dominum dicitur: uirga tua et baculus tuus ipsa me consolata sunt . Hic est Christus, qui nos in labore huius peregrinationis sua fortitudine confortat et sustentat. Unde et de Sponsa scribitur: Que est ista, que ascendit de deserto, deliciis affluens, innixa super dilectum suum?  Hic baculus semper in manibus tenendus est; quia in omnibus operibus nostris sola spe gratie ipsius innitendum est, ut non moueantur uestigia nostra. Quod autem baculos  dixit, quasi plures, si hoc aliquam differentiam facit, ad hoc pertinere potest, quod quamuis unus sit Christus, non uniformiter tamen gratiam partitur; sed unumquemque sustentat, secundum modum sibi congruentem, sicut quemque uult sustentari. uel baculos in manibus tenent, qui inter omnes uite huius uarietates super duo ligna crucis spe innixi, tanto fortius sustentantur, quanto firmius innituntur. Quo contra de Pharaone sub figura diaboli dictum est: Ecce confidis super baculum arundineum confractum istum, super Aegyptum; cui si innixus fuerit homo, intrabit in manum eius et perforabit eam. Sic Pharao rex Aegypti, omnibus qui confidunt in eo . Est, ut prediximus, et baculus cercitionis. Baculus quippe siue  uirga, insigne est potestatis. Hinc qui aliis in Ecclesia presunt, baculum siue uirgam pastoralem gestare cernuntur, in figura Christi, cuius potestate et auctoritate subditos habent regere, et alios quidem delinquentes corrigere, alios autem, cum bene ceperint, ad meliora dirigere. Hinc secundum Lucam apostoli uirgam ferre iubentur , uirgam scilicet directionis, siue iustitie, uel discipline. De qua Apostolus dicit: Quid uultis? In uirga ueniam ad uos, an in caritate, et spiritu mansuetudinis?  uirga quoque sustentationis prelatis permissa est, quia in temporalibus a subditis sustentari licet, et in spiritualibus; et si fieri potest, in temporalibus subditos sustentare debent. Quod autem secundum Marcum uirga ferenda non  est , eo pertinet quod perfectis Christi discipulis potestas proprie defensionis concessa non est, secundum quod ipsa ueritas dicit: Si quis percusserit te in unam maxillam, prebe ei et alteram, , et cetera que sequuntur. Hinc et Apostolus: Non uos metipsos defendentes, karissimi . Eliseus baculum habuisse legitur, in quo figurari potuit districtio legis, que non potuit mortuum suscitare . Christus autem, siue potestas, siue iustitia eius, in plerisque Scripture locis per uirgam siue baculum significatur, ut ibi: uirgam uirtutis tue emittet Dominus ex Sion . Et iterum: uirga directionis uirga regni tui . Et apud Isaiam: Egredietur uirga de radice Iesse . Et  Ieremias: uirgam uigilantem ego uideo . Pro quo Septuaginta transtulerunt, baculum nuceum. Non soli autem pastores aliorum, quibus credita est dispensatio ecclesiastici regiminis baculos in manibus gestare habent; sed quicunque ad esum ueri Agni admittuntur, baculos in manibus spiritualiter tenere debent, ut in omnibus operibus suis, si quid indisciplinatum uel inordinatum offenderint, censura districtionis et rigore discipline quasi baculo percellant. Unusquisque enim curam sui habere debet, ut uice Christi se delinquentem cerceat, et proprios excessus corrigat. Qui modus proprie castigationis insinuatur, ubi dicitur: Uniuscuiusque ensis super femur suum. Omnes  tenentes gladios, et ad bella doctissimi .



Et comedetis festinanter .

Qui in Christo pie uiuunt, cibum, qui Christus est, semper comedunt; quia semper, ut in ipso uiuant, ab ipso accipiunt. Omnibus autem necessarius est hic cibus ut iuste uiuant. Et quoniam non licet conuersionem ad iustitiam differre, nec post initiatam conuersionem segniter agere, dicitur: Et comedetis festinanter, ut qui nondum de Christo uel in Christo uiuunt, sine mora et cunctatione incipiant secundum Christum uiuere, et ita Christum in cibum habere. Et qui iam in Christo uiuunt, nichilominus satagant festinanter comedere, hoc est auide ad meliora proficere. Quando uero Christus in sacramento altaris comeditur, festinanter comedi  debet; non quod solemnia misse festinanter et quasi precipitanter, sine grauitate et reuerentia peragi debeant, sed, cum uentum fuerit ad ipsam perceptionis horam, festinanter sumendum est, que tanto desiderio comedendum est. Sic enim sumendus est iste cibus, sicut qui toto desiderio desideratur, tota auiditate concupiscitur. Sic sumere debet quisquis accedit, sicut famelicus cibum, uel sitibundus potum, qui nolit moram pati, uel a tanta gratia differri. Est enim phase  Domini. Quare dicatur transitus Domini, ostenditur, cum subditur. Transibo per terram Aegypti nocte illa; percutiamque omne primogenitum in terra Aegypti, ab homine usque ad pecus. Et infra: uidebo sanguinem, et transibo uos; nec erit in  uobis plaga disperdens. Et infra: uictima transitus Domini est; quando transiuit super domos filiorum Isrel in Aegypto, percutiens Aegyptios, et domos nostras liberans. Hic transitus Domini causa liberationis est, qua transierunt filii Isrel de seruitute ad libertatem, de Aegypto ad terram sibi repromissam; signum autem illius transitus, quo in futuro transiet, alios percutiens, alios liberans, sicut scriptum est: Transiens ministrabit illis . Christus autem uictima transitus nostri, et ipse transiens de mundo ad Patrem, uiam nobis transeundi aperuit, et modum premonstrauit, dicens: Amen, amen dico uobis, quia qui uerbum meum audit, et credit ei qui misit me, habet uitam eternam; et in iudicium non uenit, sed transiet  a morte ad uitam . Nobis autem geminus est transitus, aut de mala uita ad bonam, aut de bona ad beatam. Utriusque signum transitus est Hebreorum de Aegypto; utriusque causa transitus est Christi de mundo ad Patrem.



Hec est religio phase. Omnis alienigena, etc., usque ad illud, qui peregrinatur apud uos .

Hic religionis nomen inducitur, ubi conditio uel qualitas eorum, qui ad esum agni non admittuntur, distinguitur. In quo monstratur, ad religionem hoc maxime pertinere, si ad esum ueri Agni non quilibet sine delectu admittatur; sed quis dignus sit, uel indignus, summopere discernatur. Quatuor autem differentie non recipiendorum hic distinguuntur:  alienigena, seruus emptitius, aduena et mercenarius. Alienigena per significationem indicat gentilem, uel Iudeum, hereticum uel schismaticum, et excommunicatum: qui manifeste foris sunt, et ideo sacramentis corporis et sanguinis Domini communicare non debent. Seruus emptitius est, qui nomine tenus in Ecclesia est, et seruili timore comprimitur, ne palam noceat, ideoque seruus: qui recte dicitur emptitius, quia qui inuitus seruit, libertatem uendidit, hoc est a se alienauit. Aduena est, qui aliunde uenit ad fidem et se credere fingit: ex nobis enim non est. Mercenarius est, qui pro temporalibus seruit. Alienigena ergo est manifeste incredulus, uel rebellis; aduena occulte incredulus; seruus emptitius occulte malus;  mercenarius ficte bonus. Quod de seruo dictum est: Circumcidetur, et sic comedet: de alienigena, et aduena, et mercenario intelligi potest. Quicunque enim mali, si spirituali circumcisione purgati fuerint, ad esum Agni possunt admitti. In circumcisione autem serui populo Dei aggregandi, et sic ad esum Agni recipiendi, indicatur uocatio gentilis populi qui per circumcisionem non manufactam antiquis iustis associandus est, ut ex utroque populo una sit Ecclesia, de qua subditur: In una domo comedetur. Extra Ecclesiam quippe in conuenticulis hereticorum non est locus sacrificii. Unde recte adiungitur: Nec efferetis de carnibus eius foras. Hoc enim sacrificium his qui foris sunt, et de hac domo non sunt, communicandum  non est, nec arcanum huius sacramenti indignis auditoribus reuelandum; quia Sanctum canibus dandum non est, qui parati sunt magis oblatrare et irridere, uel impugnare, quam reuerenter suscipere. Quod autem subiungitur: Nec os illius confringetis, Ioannes exponit, dicens: Ad Iesum autem cum uenissent, ut uiderunt eum iam mortuum non fregerunt eius crura . Et post pauca subiungit: Ut impleretur Scriptura: Os non comminuetis ex eo . Os ergo Agni secundum preceptum legis non frangendum, prefigurat crura Christi in cruce non frangenda: et in utroque per mysticam significationem monemur, spiritualiter os Agni infractum et integrum in conscientia fidei conseruare. Os autem infractum diuinitatem  Christi significat, que pati non potuit; uel uirtutem potentie, qua a mortuis resurgere potuit; uel uirtutem patientie, qua pro ueritate usque ad mortem stare ipse uoluit. Hoc est os, de quo dicit: Non est occultatum os meum a te, quod fecisti in occulto . Os ergo frangit, qui diuinitatem Christi negat, uel diuinitatem in Christo passam fuisse affirmat. Os frangit, qui eius potentie Christum esse negat, ut posset a mortuis resurgere, uel eius patientie, ut sponte uellet mortem subire. Quod autem ipse Christus dicit: Dum confringuntur ossa mea, exprobrauerunt mihi, qui tribulant me inimici mei , de fortioribus eius membris accipiendum est. Cui contrarium uidetur, quod in alio psalmo  de iustis dicitur: Custodit Dominus omnia ossa eorum, unum ex his non conteretur .

Sed attendendum est quod uarie intelligi potest quod dicitur: Dum confringuntur ossa mea: quidam enim putatiue ossa sunt, et uere fortes, et uere franguntur; quidam uere ossa sunt, et putatiue franguntur; quidam autem uere ossa sunt et uere franguntur, sed corpore, non animo. Fractio enim duobus modis attendenda est: uel corporis, que communiter ad bonos et ad malos; uel animi, que ad solos pertinet malos, nisi quod boni ad horam, etiam animo labi permittuntur, ut fortiores resurgant. Fractio autem crurum in latrone malo et blasphemo, animoque fracto, geminam indicare  potest fractionem in malis, corporum scilicet et animorum. Fractio crurum in latrone penitente et confitente indicare potest fractionem corporum in iustis, quorum corpora permittit Deus conteri, et occidi, et ossa confringi et dissipari. Unde est illa uox martyrum: Dissipata sunt ossa nostra secus infernum . Crura Christi infracta indicant inuincibilem ipsius et membrorum eius constantiam. Unde et de Sponso dicitur: Crura eius columne marmoree, que fundate sunt super bases aureas . Ostenso, qui non sunt admittendi ad esum Agni, consequenter ostendit, qui sunt admittendi; generaliter pronuntians quod omnis cetus filiorum Isrel faciet illud, id est sacrificabit phase, uel obseruabit, quod supra dictum est. Quod  autem de solo seruo dixerat, nunc de alienigena, et aduena, et mercenario intelligendum insinuat, nomine peregrinorum omnes indicans qui non fuerint de cetu filiorum Isrel. Si quis, inquit, peregrinorum in uestram uoluerit transire coloniam, hoc est in cultum religionis uestre, et facere phase Domini, circumcidetur prius omne masculinum eius, hoc est omnis masculus de domo eius. In quo ostenditur quod, si quis infidelium cum sectatoribus suis ad nomen et numerum fidelium elegerit tranire, ipse, et quicunque sectator ipsius, spiritualiter circumcidendus est, ad faciendum nobiscum phase. Sed et si quis fidelis cognominatus peregrinus est a cetu bonorum, ut cum eis phase celebrare dignus sit, circumcidi debet omne masculinum eius,  quia totum quod in ipso forte et ad malum, et ea que mundi sunt, purgare debet, et fortitudinem mutare ad bonum, et ea que Dei sunt; et tunc circumcisus rite celebrabit, eritque sic indigena terre. Si quis autem circumcisus non fuerit, non uescetur ex eo, quia ad sacram communionem accedere non debet, nisi prius spirituali circumcisione fuerit purgatus. Eadem lex erit indigene et colono, qui peregrinatur apud uos; quia Iudeus et gentilis in una Ecclesia congregati una sacrificandi lege tenentur.



De libro Numerorum. Locutus est Dominus ad Moysen, dicens: Loquere filiis Isrel: Homo qui fuerit immundus super anima, etc., usque ad illud: Preceptum erit apud uos, tam aduene, quam indigene .


Primum pascha obseruabatur decima quarta die prioris mensis. At qui immundi erant super anima, et qui in uia procul, faciebant phase decima quarta die secundi mensis. Primus mensis est tempus legis. Primum pascha Iudeorum est sub lege. Secundum tempus est gratie, secundum pascha nostrum est. Nos enim ex gentibus uocati immundi eramus super anima, colentes ligna et lapides, et in uia erroris ambulantes, a Deo longe facti. Quod autem dicit, immundus super anima, potest specialiter pertinere ad immunditiam, que est ex contactu mortui; uel generaliter ad omnem immunditiam, que secundum legem purgatione indiget. Possunt aliter  accipi, que de primo et secundo mense dicuntur. Primus quippe mensis indicare potest tempus primeue innocentie, et statum uite incorrupte post baptismum, et ante lapsum. Secundus mensis indicare potest tempus penitentie post lapsum. Habet autem singularem dignitatem illibata innocentia, et etas adolescentie inter tentationes huius uite incorrupta et incontaminata. uerumtamen et qui post baptismum lapsi sunt, non excluduntur, sed per penitentiam reparati, phase possunt celebrare, sed quasi in secundo mense; quia immundi fuerunt super anima, propriis peccatis fedati; uel consensu aliene iniquitatis, quasi contactu mortui contaminati; uel quia procul fuerunt in uia, quamuis in gente sua. Quod enim dicit, siue in uia procul in  gente uestra, indicat, nec Iudeum cum Iudeis posse immolare phase procul a loco quem ad hoc elegerat sibi Dominus. Sicut enim certum tempus constitutum est, sic et certus locus eque constitutus est ad immolandum phase. Nam de tempore in Exodo scriptum est, ut supra ostendimus, et iterum in Deuteronomio, ubi dicitur: Obserua mensem nouarum frugum, et uerni primum tempus, ut facias phase Domino Deo tuo; quoniam in isto mense eduxit te Dominus Deus tuus de Aegypto nocte . Similiter in Deuteronomio de loco dictum est: Non poteris immolare phase in qualibet urbium tuarum, quas Dominus Deus tuus daturus est tibi; sed in loco quem elegerit Dominus Deus tuus, ut habitet nomen eius ibi .  Tempus uero pro certis causis mutari poterat, de primo uidelicet mense in secundum; locus autem mutari non poterat. Non enim qui procul erat a loco ad hoc constituto poterat immolare phase. In qua re ostenditur, quod in loco profano non licet immaculatum sacrificium offerre. Sed et quiddam altius nobis insinuatur. Locus quippe, quem elegit Dominus sibi ad immolandum phase, Ecclesia est fidelium, sed iustorum; a quo loco procul est, etiam qui fidelis est, et iustus non est. Malus ergo, si fuerit in uia per fidem, et in gente sua per communem cum fidelibus professionem, et procul a domo, per morum dissimilitudinem a numero iustorum dissociatus, hic non potest celebrare phase; quia non est in unitate iustorum, in loco scilicet quem  elegit sibi Dominus. Cum autem reuersus fuerit, tunc poterit celebrare phase in secundo mense, quia reuersis per penitentiam uenia conceditur, et communio non negatur. Forte competentius hoc loco per uiam intelligi potest erroris semita, ut manifestior differentia appareat secundum mysticam intelligentiam, inter illum qui immundus dicitur super anima, et illum qui procul est in uia. Ut enim ab inuicem discernantur, immundus super anima intelligi potest, qui iam commisit: at procul in uia, qui scelera committenda disponit. Hic immundus est in conscientia perpetrati delicti; ille procul in uia est proposito et desiderio peccandi: Qui recte dicitur in uia esse, quia illuc pergit mente, quo  per intentionem cordis tendit; qui autem mundus est secundum anteactam uitam, et in uia non est, qua deserat iustitiam, hic dignus est primo mense celebrare phase. Dignior quippe est innocentie puritas, quam penitentie utilitas. Cetera que sequuntur in hoc capitulo superius exposita sunt, usque ad locum illum: Si quis autem mundus est, et in itinere non fuit, et tamen non fecerit phase, exterminabitur anima illa de populis suis. Quibus uerbis ostenditur quanto periculo a bono negligatur quod damnabiliter a malo usurpatur. Non licet malo comedere phase. Nam, ut Apostolus dicit: Qui manducat et bibit indigne, iudicium sibi manducat et bibit . Non licet bono tempore suo non facere phase: nam hic scriptum est:  Qui sacrificium Domino non obtulit tempore suo, peccatum suum ipse portabit. Quod autem sequitur: Peregrinus et aduena, si fuerint apud uos, facient phase Domini iuxta ceremonias et iustificationes eius; nec non et illud, quod subiungitur: Preceptum idem erit apud uos, tam aduene, quam indigene; concordat cum eo quod in Exodo scriptum est, sicut paulo ante posuimus: Eadem lex erit indigene et colono, qui peregrinatur apud uos . Ordo propositi nos admonet, ut de manna subiungamus, secundum ea que in Exodo scripta sunt, ubi sic legitur:



Locutus est Dominus ad Moysen dicens: Audiui murmurationes filiorum Isrel, etc, usque ad illud: Hoc cibo aliti sunt, usquequo tangerent fines terre Chanaan, Gomor autem decima pars est ephi .


Una facies aliter uidetur in pictura, aliter in speculo, aliter in aqua, aliter in seipsa. Tres imagines siue similitudines, sibi inuicem dispares et inequales unam faciem representant: que in singulis sigillatim conspicitur, sed perfecte non cognoscitur, donec in seipsa uideatur. Sic ueritas, que Christus est, facies Patris, et imago Dei inuisibilis, dum adhuc uidetur per speculum, et in enigmate, secundum aliquid tres habet principaliter figurarum imagines, in pane, et agno, et manna: quibus ex parte cognoscitur, donec plenius uideatur. Ipsa autem ueritas semper sibi constans,  nec in se sibi dissimilis est, nec inequalis; sed dissimiliter aut inequaliter in imagine alia et alia figuratur et representatur, nec totum quod est in proprietate ueritatis, resultat in una similitudine imaginis. Et quamuis singule habeant propriam significationis expressionem, que ex parte supplet, quod cetere non habent; omnes tamen figurarum imagines, et umbrarum similitudines, ad plenam ueritatis manifestationem non perueniunt, et ipsius ueritatis in seipsa reuelande contemplationem equare non possunt. Sunt autem omnium creaturarum istarum quedam mystice similitudines, in quibus inuisibilia Dei conspiciuntur; et quod notum est Dei, manifestum est in nobis: et alie quidem ex aliqua parte notam faciunt potentiam Dei, alie  sapientiam, alie bonitatem, uel misericordiam, uel iustitiam; alie indignationem et iram; alie ostendunt, quod amabilis est; alie, quod terribilis est; omnes, quod mirabilis est. In his autem mysticis similitudinibus sapientia Dei mirabiliter se abscondit, et mirabiliter se prodit: et in his in presenti inuestigatur; in his contemplatio sanctorum uersatur, quos delectat quoquo modo uidere in similitudine, quem toto desiderio desiderant uidere in sui proprietate. He similitudines in diuino eloquio distinguuntur, cum delectat sanctos per notas sibi similitudines Deum magnificare, laudare, legentes uel auditores edificare. Hec est eorum meditatio et contemplatio, hic eorum sermo, doctrina, et predicatio. De his autem in Canticis canticorum, secundum  quamdam translationem scriptum est: Similitudines auri faciemus tibi, cum distinctionibus argenti . Tres autem supradicte similitudines ab inuicem distinguuntur. Panis enim de terra nascitur, secundum illud: Ut educat panem de terra . Et: ueritas de terra orta est . Agnus immolatur; et de Christo scriptum est: Quasi ouis ad occisionem ductus est; et sicut agnus coram tondente se obmutuit, et non aperuit os suum . Manna de celo descendit; et Christus de se dicit: Exiui a Patre, et ueni in mundum . De similitudine huius figure, qua Christus per manna figuratus est, que sit distinctio argenti, id est eruditio sacri  eloquii, nunc dicendum est.



Audiui murmurationes filiorum Isrel. Loquere ad eos: uespere comedetis carnes, et mane saturabimini panibus. Ascendens coturnix . etc.

Populus ingratus beneficiis Dei, desiderio carnis murmurauit contra Moysen et Aaron. Et quidem greges ouium habebant, et armenta boum, de quibus comedere poterant; sed desiderio auium, quibus abundabat Aegyptus, a quibusdam murmurasse putantur. Dominus autem uolens murmurationem eorum compescere, et presentibus eorum desideriis satisfacere, et que circa eos quandoque erant futura figurare, ad uesperam dedit eis carnes, coturnices scilicet, et mane dedit eis manna, quinto decimo scilicet die secundi mensis, quando pascha  celebratur iuxta legem. Que dies Dominica fuisse probatur; quia sex diebus continuis collectum est manna, et septima, que est Sabbatum, cessatum est. Quod Dominus loquitur ad Moysen, dicens: Audiui murmurationem filiorum Isrel, hoc indicat quod Moysi, hoc est ecclesiastico doctori manifestat Deus, ut per eum aliis manifestetur, ad suam notitiam peruenire, et ad suum iudicium pertinere, non solum opera, que in manifesto fiunt, sed murmurationes cordis et oris, quas ipse audit, ut puniat. Sic e diuerso audit orationes iustorum, ut parcat. Audiuit quidem, sed distulit; et non continuo puniuit, sed beneficia prerogauit: postea uero in loco, qui dicitur sepulcra concupiscentie, pro murmuratione plaga magna nimis percussi  sunt. uel audiuit murmurationes, hoc est murmurantium petitiones, de quibus scriptum est: Et tentauerunt Deum in cordibus suis, ut peterent escas animabus suis . Quod dicit, loquere ad eos: uespere comedetis, etc., insinuat, promissiones Dei, sicut et comminationes, per legem aut ecclesiasticum doctorem populo notificandas. Quod dicit, Scietis, quod ego sum Dominus Deus uester, insinuit Deum cognosci in beneficiis suis per misericordiam, sicut in iudiciis per iram. Cum dicit, Ascendens coturnix, singularem numerum ponit pro plurali, sicut ibi: Dixit, et uenit locusta, et bruchus, cuius non erat numerus . Quod dicit, Operuit castra, exponit Psalmista, dicens: Et ceciderunt in medio castrorum  eorum, circa tabernacula eorum . Et in libro Numerorum scriptum est: uentus egrediens a Domino, arreptas trans mare coturnices detulit, et dimisit in castra, , etc. Carnes et manna utraque diuersis modis accipiuntur. Possunt enim per carnes significari carnalia sacrificia, et cetere carnales legis obseruantie usque ad tempus correctionis imposite. His nutriti fuerunt filii Isrel, has carnes comederunt, sed uespere, ut significaretur defectus et finis carnalium obseruantiarum, que quandoque erant cessature. E diuerso per panes intelligi possunt Noui Testamenti instituta, quibus saturati sunt filii Isrel in apostolis, aliisque de eodem populo ad gratiam Christi conuersis; et hoc  mane, id est in aduentu Christi; uel a tempore resurrectionis Christi. Item per carnes significari possunt carnales intelligentie Iudeorum de promissis sacramentis et preceptis, de Christo et aduentu eius. His carnibus pascuntur nunc Iudei, in his qui non credunt; et ad uesperam, quia nunc uespera est eis, et finis diei, id est defectus fidei, que in antiquis iustis precessit. Sed mane tunc erit, quo panibus uite et intellectus saturabuntur, cum plenitudo gentium intrauerit, et omnis Isrel saluus fiet . In fine enim mundi reliquie conuertentur. De qua conuersione Psalmista dicit: Conuertentur ad uesperam . uesperam autem hic dicit finem mundi, in quo Iudeis conuersis erit mane per illuminationem incipientis  gratie. Item per carnes et panes intelligi possunt duo genera beneficiorum Dei, que sepe murmurantibus confert et indignis. Sunt enim quedam carnalia bona, quibus omnes indigemus pro infirmitate carnis, et defectu uite, qui per uesperam potest significari. Sunt quedam spiritualia bona, quibus indigemus pro salute anime, qualia sunt dona Dei in uerbo uite, in sacramentis et ceteris carismatibus gratiarum, que secundum initium gratie mane dantur. Hec per panes, illa per carnes designantur. Carnalibus autem bonis mali abutuntur, per multimodas uite corruptiones; et Dei misericordiam conuertunt sibi in iram, comedentes et bibentes, et in bonis dies suos ducentes, donec ueniat mors super illos, et descendant in infernum  uiuentes. De qualibus Psalmista dicit: Manducauerunt, et saturati sunt nimis, et desiderium eorum attulit eis Dominus, non sunt fraudati a desiderio suo. Adhuc esce eorum erant in ore ipsorum, et ira Dei ascendit super eos . Et Isaias: Ecce gaudium et letitia, occidere uitulos, et iugulare arietes, comedere carnes, et bibere uinum. Comedamus et bibamus, cras enim moriemur. Et reuelata est in auribus meis uox Domini exercituum. Si dimittetur iniquitas hec uobis, donec moriamini, dicit Dominus . Horum bona transitoria, et leuia, et illicita desideria, per coturnices, siue uolatilia pennata, quia uolatica sunt, et cito pertranseunt, significari possunt. He sunt carnes, quas pluit Dominus; non solum bona carnalia,  que ipse dat, et pluit super bonos et malos: sed pluit super peccatores laqueos, et dimittit eos in desideria cordis eorum. He autem carnes recte apud Psalmistam pulueri et arene comparantur, tum pro multitudine diuitiarum, quibus abundant, sicut scriptum est: Ecce ipsi peccatores et abundantes in seculo, obtinuerunt diuitias ; tum quia puluere terrene cogitationis fedantur, qui hec temporalia male habent; et quanto damnabilius, tanto sterilius et infructuosius possident. Spiritualibus quoque bonis sepe abutuntur mali; qui significati sunt per malos, qui manna manducauerunt, de quibus Dominus dicit in Euangelio: Patres uestri manducauerunt manna, in deserto, et mortui sunt . Item carnes possunt  aliter accipi, sicut colligi potest ex uerbis B. Augustini super illum locum psalmi: Et pluit super eos, sicut puluerem carnes. Sunt quidam boni in Ecclesia, infirmi, et quasi carnales, qui profunda fidei mysteria, et perfectioris uite instituta capere et apprehendere non possunt, sed paruula fide minimis preceptis contenti simpliciter credunt, et innocenter uiuunt. Talibus pluit Deus carnes, siue uolatilia pennata; quia ex nubibus, id est de predicatoribus ministrantur eis signa uocum carce edita, et per erem transcurrentia, sicut uolatilia, de uerbis predicationis carnalibus congruentibus, et paruula fide, et innocentia uite, quasi carnibus pascuntur. Hinc Paulus dicit: Humanum dico,  propter infirmitatem carnis uestre . Et iterum: Non potui loqui uobis quasi spiritualibus, sed quasi carnalibus . Secundum Origenem uero per carnes perfectionis doctrina, per uesperam finis perfectionis significatur; uel per carnes ad uesperam, uerbum in uespera mundi incarnatum.



Mane quoque iacuit ros per circuitum castrorum .

Cum omne datum optimum, et omne donum perfectum, desursum descendens a Patre luminum , per manna possit significari, principaliter tamen in eo Christus significatur, siue ut est in celo, siue ut fuit in carne, inter homines homo, siue ut est in sacramento altaris, siue ut est in lege  et prophetis, siue ut est in uerbo predicationis siue ut est in cordibus electorum per fidem, siue ut est ubicunque per gratiam. Mane ergo ros iacuit per circuitum castrorum, quando per resurrectionem Christi mane factam, et initio gratie gentibus reuelate, uerbum Dei per circuitum gentium et nationum, uel Ecclesiarum, uel cordium fidelium, disseminatum, et quasi per circuitum castrorum sparsum iacuit, in credentibus humiliter et reuerenter susceptum. Ibi autem iacuit, ubi remansit. Ecclesie autem per orbem terrarum longe lateque constitute castra sunt, per quorum circuitum circumferentibus apostolis uerbum Dei, Christus predicatus est. Hinc Apostolus ait: In uirtute Spiritus sancti, ita ut ab Ierusalem per circuitum usque  ad Illyricum repleuerim Euangelium Christi . Quod autem uerbum Dei ros sit, ostendit, qui dicit: Fluat ut ros eloquium meum 



Cumque operuisset superficiem terre, apparuit in solitudine minutum, etc. .

Cum ros et manna, ut dictum est, communiter possint Christum significare, uel gratiam Christi, siue uerbum Christi, distincte tamen hoc loco uerbum Christi in rore significatur. Hic ros per predicationem apostolorum circumquaque diffusus terram operuit, iuxta illud Isaie: Repleta est terra scientia Domini, sicut aque maris operientis : et tunc manna in solitudine apparuit, id est Christus gentibus innotuit, secundum illud: Rorate celi desuper, et nubes pluant iustum . Ecclesia, uel fidelis anima, secundum statum priorum temporum solitudini comparari potest; quia ante conuersionem sole bestie habitabant in ea, hoc est in gentilitate homines morum qualitate bestiis similes, uel in anima bestiales affectiones. Potest autem secundum presentem statum solitudo dici, uel in Ecclesia, uel in anima: quia tumultum et frequentiam errorum et uitiorum fugiens, ad quietem mentis se conuertit. Unde et penitens dicit: Similis factus sum pellicano solitudinis . Et iterum: Ecce elongaui fugiens, et mansi in solitudine . Manna minutum erat; quia totum quod de Christo creditur uel predicatur, propter eius inestimabilem humilitatem,  quasi propter nimiam exiguitatem, subtile est et incomprehensibile: et hoc est apud fideles, apud infideles autem contemptibile et paruum. Unde apud Danielem Christus paruus lapis precisus de monte dicitur: et ipse regnum celorum grano sinapis comparat. Manna quasi pilo tonsum erat, non solum quia Christus tonsionibus persequentium sese exposuit, sed quia positus est in signum, cui contradiceretur. Et uerbum fidei in pilo contradictionis tonditur, quia a multis impugnatur, et in ipsa tonsione litterali sensu exuitur, sicut solet folliculis frumentum, uel milium, uel aliquid tale, quod in mortario pilo teritur. Christus ergo tonsione passionis et pilo crucis mortalitate exutus est. Christus per pruinam uariis de causis potest significari:  tum quia candorem habet per munditiam sanctitatis; tum quia terram cordis nostri impinguat et fecundat; tum quia rigore discipline fluxum uitiorum in nobis restringit; tum quia incentiua carnalium desideriorum refrigerio gratie exstinguit.



Quod cum uidissent filii Isrel, dixerunt adinuicem, Manhu, etc. .

Manhu aliter fideles dicunt, aliter infideles, aliter qui non credunt, et querunt: Quomodo potest hic carnem suam dare ad manducandum ; aliter qui credunt, et mirantes obstupescunt, dicentes: Quis audiuit unquam tale, aut quis uidit huic simile?  Quoties ergo uel in Christo, uel in uerbis, aut operibus, uel sacramentis eius, aliquid uerum comprehendimus,  uel per infusionem superne gratie aliquid dulcius sentimus, toties admirantes et stupentes dicimus: Manhu, quod significat: Quid est hoc? Illi uero, quibus uisibile manna apparuit, ignorabant quid hoc esset. In qua ignorantia prefigurata est cecitas Iudeorum, qui Christum ignorant, in lege et prophetis, in carne assumpta, et in sacrificio altaris absconditum. In eo autem quod Moyses ait illis: Iste est panis, quem dedit uobis Dominus ad uescendum , significatur, quod ipse Moyses est testis ueri, ueri scilicet panis ad uescendum de celo dati. Hinc Christus ad Iudeos dicit: Si crederetis Moysi, crederetis forsitan et mihi; de me enim ille scripsit . Hic ipse locus Scripture ad Christum pertinet, dicente  Moyse: Iste est panis, etc. Iste quippe panis primum a Deo promissus, deinde de celo datus, Christum significat, in lege promissum, et in tempore gratie nobis datum. Demonstrans ergo panem, qui datus est, ostendit hunc eumdem esse qui promissus est, dicens: Hic est sermo, quem precepit Dominus , sperare scilicet, et desiderare; ac si diceretur. Hec est impletio sermonis, quo promisit Dominus panes, cum diceret: uespere comedetis carnes, et mane saturabimini panibus . Potest autem simpliciter accipi, et ad sequentia referri, quod dicitur: Hic est sermo Dei. Sequitur enim:



Colligat ex eo unusquisque, quantum sufficit ad uescendum, etc. 

 Ex hoc loco aduerti potest, gomor mensuram esse, que uni per diem sufficere possit. Gomor autem, ut in sequentibus habetur, decima pars est ephi. Quid sit ephi, ostendit Hieronymus in expositione in Ezechielem libro XIu his uerbis: Corus habet triginta modios, et in utraque mensura, tam aridorum, quam liquentium, tenet principium. Decima pars cori in his, que modio mensurantur, appellatur ephi, id est tres modii, et decima pars cori in speciebus liquidis uocatur batus, siue uadus, ut eiusdem mensure sit ephi et batus. Hec Hieronymus: in quibus notandum, quod cum prius dixisset ephi, postea dixit, epha; quia, ut idem in eodem libro proxime ante ostendit, epha  Greco sermone corrupte dicitur ephi. In eodem quoque libro paulo post dicit, quod corus, qui Hebraice dicitur homor, a LXX dicitur gomer. Hoc ideo dicimus, ut que sit differentia, appareat inter gomor et gomer. Quod dicit, Colligat unusquisque gomor per singula capita, intelligendum est, per singulos homines, ut principale corporis pro homine accipiatur. Quod autem subditur, Iuxta numerum animarum uestrarum, que habitant in tabernaculis, sic tolletis, ad hoc uidetur pertinere, quod per singulas domos tollendum erat gomor, secundum numerum hominum habitantium in eis, diligenter considerantibus quantum quisque post collectionem repererit uel habuerit, manifestum est gomor a singulis haberi, ex eo quod scriptum  est: Mensi sunt ad mensuram gomor; et ex eo quod sequitur: Nec qui plus collegit, habuit amplius, aut qui minus parauerat, habuit minus. Ergo post collectionem in habito uel reperto equalitas fuit. Querentibus uero quantum quisque collegerat, quedam suspicio contrarietatis se uidetur ingerere ex uerbis quasi contrariis. Nam ex eo quod scriptum est, Colligat ex eo unusquisque quantum sufficit ad uescendum, gomor per singula capita, si secundum formam precepti collectio facta est, tunc per singula capita gomor collectum est. Hoc idem uidetur ex sequentibus, ubi dicitur: Singuli iuxta id, quod edere poterant, congregauerunt. Quantum autem sit, quod edere poterant, ostenditur, ubi dicitur: Quantum sufficit ad uescendum,  gomor per singula capita. Quod si ita est, equalitas fuit in colligendo. Sed uidetur contrarium, quod dicitur: Collegerunt, alii plus, alii minus. Quid ergo dicemus?

Primo attendendum est, hoc quod dicitur, Collegerunt alii plus, alii minus, dupliciter intelligi potest: uno modo, ut sit comparatio inter ipsos colligentes ad inuicem, quasi alter altero plus uel minus collegerit; alio modo, ut sit comparatio inter ipsa collecta et gomor, quasi unus minus collegerit quam gomor, et alter plusquam gomor. Si ergo inter colligentes fiat comparatio, sine ulla contrarietate intelligi potest, unumquemque secundum formam precepti ad minus collegisse gomor, et tamen nonnullos collegisse  plus quam gomor, et post collectionem non reperisse, nisi gomor. Si autem inter collecta et gomor fiat comparatio, ut intelligatur alius minus collegisse quam gomor, difficilis erit expositio littere, cum iussi sint colligere gomor, et Scriptura dicat: Feceruntque ita filii Isrel; et in sequentibus addat, Singuli iuxta id quod edere poterant, congregauerunt. Quod autem scriptum est: Mensi sunt ad mensuram gomor, intelligi potest quod in colligendo haberent mensuram gomor, ne minus colligerent quam gomor; uel quod post collectionem mensi sint ad mensuram gomor, ut probarent singuli, si collegissent gomor; uel quod de collectis et in aceruum comportatis mensi sint, ut singuli acciperent gomor. Fieri enim potuit ut secundum  solam estimationem prius colligerent gomor, et deinde probarent an uere esset gomor. Nunc quam edificationis gratiam hic locus Scripture contineat, prout possumus, attendamus. Per gomor significari potest mensura donationis Christi, uel mensura gratie, que nobis datur secundum mensuram donationis Christi. Mensura autem donationis Christi potest intelligi, aut secundum gratiam donatricem aut secundum gratiam donatam. Nam apud Deum in predestinatione est, quantum cuique dare uelit, alii plus, alii minus; et ideo alius plus colligit, alius minus. Omnibus tamen iustis datur gomor; quia una norma credendi et recte uiuendi de lege Dei omnibus proponitur, aut de occulta inspiratione suggeritur. Et quamuis alterius fides cognitione  uel deuotione maior sit, alterius minor, et alius alio iustior, una tamen est fides, et una lex iustitie, que est caritas, et una forma credendi et diligendi, que omnibus iustis et solis communis est; et pro iustitia fidei una spes uite eterne omnibus nichilominus communis est. Sic unus denarius omnibus promittitur , cum tamen pro diuersitate meritorum sit diuersitas premiorum. De hoc Scripture loco uidetur Apostolus sumere, quod ad Corinthios scribit, dicens: Qui multum, non abundauit; et qui modicum, non minorauit . Qui diuites cohortans ad prestandam consolationem indigentibus de bonis suis, ita dicit: In presenti tempore uestra abundantia illorum  inopiam suppleat, ut illorum abundantia uestre inopie sit supplementum, ut fiat equalitas . Aequalitatem autem dicens, uidetur alludere mensure gomor.

Sed mirum uideri potest quod Apostolus dicit equalitatem fieri, cum plus accipiant diuites in participatione spiritualium, et minus pauperes in participatione temporalium. Sed equalitas, quantum nunc occurrit tripliciter accipitur, aut secundum equitatem, aut secundum paritatem, aut secundum qualitatem, siue qualemcunque similitudinem. Aequalitas equitatis est, ut cum pro malo redditur malum, sicut uetus Testamentum prescribit, oculum scilicet pro oculo, dentem pro dente, liuorem pro liuore; et cum bonum redditur pro bono, sicut in ratione  dati et accepti, de qua Apostolus ad Philippenses scribens, dicit: Nulla mihi Ecclesia communicauit in ratione dati et accepti, nisi uos soli . De hac equalitate dicit Apostolus: Ut fiat equalitas: que quidem equalitas equitatis potest esse siue equalitate paritatis. Unde Apostolus: Si nos uobis spiritualia seminauimus: magnum est si carnalia uestra metamus?  Non est magnum carnalia metere, etsi magnum sit spiritualia seminare. De equalitate paritatis scriptum est: Aequales enim angelis sunt, et filii sunt Dei, cum sint filii resurrectionis . De equalitate secundum similitudinem potest intelligi, quod scriptum est: Miserere, Domine, plebi tue, super quam inuocatum est nomen tuum: et Isrel, quem  cequasti primogenito tuo . Hec quidem cequatio non secundum equalitatem omnimode paritatis est, sed pro ratione quantulecunque similitudinis secundum nomen honoris, et secundum honorem nominis Nam Filius Dei primogenitus dicitur, et Deus Isrel dicit: Primogenitus meus Isrel . Filius Dei imago Dei dicitur, Deo per omnia similis; et nos in quantum conformes sumus imagini Filii Dei pro modulo nostro, similes ei sumus; et magis erimus, cum uidebimus eum sicuti est . Hec autem dicimus, ut una mensura gomor in omnibus possit intelligi, secundum aliquod genus equalitatis.



Dixitque Moyses ad eos, Nullus relinquat usque mane. 

 Simile est hoc illi, quod supra de agno dixerat: Non remanebit ex eo quidquam usque mane; quia in presenti uita quisque debet credere, quod predicatur, et operari quod iubetur; et non usque mane differre, id est ad tempus, quo preoccupetur morte uel iudicio; quando erit mane, hoc est, clara et manifesta cognitio meritorum. Illi uero qui non audierunt Moysen, sed dimiserunt manna usque mane, quod scatere cepit uermibus atque computruit, Iudeos huius temporis significant: qui uerbum Dei per Moysen sibi ministratum in lege male seruant, quod uermes peccatorum eis generat, et eis computrescit, et in corruptionem uertitur. Christus autem uermis dicitur tribus modis. Pro uera  humilitate: unde in figura Christi de Dauid dicitur: Tenerrimus ligni uermiculus . Illud quoque in figura humilitatis Christi potest intelligi, quod Isaias dicit: Noli timere, uermis Iacob . Item pro uili abiectione, sicut in psalmo: Ego sum uermis, et non homo, opprobrium hominum et abiectio plebis : quod etiam de humilitate potest intelligi. Item pro mordaci seueritate, sicut dicitur tinea. Hinc apud Osee dicit: Ego quasi tinea Ephraim, et quasi putredo domui Iuda . Quod autem dicitur, quod manna cepit scatere uermibus, quasi pluribus, ad hoc pertinere potest, quod Christus multis modis grauis est in se non credentibus. Hoc autem exemplo de manna damnatur malum auaritie, qua  pecunia male seruata possessori suo in uermem uertitur, qui non moritur. Sed et gratia fidei in eo non operatur; gratia quoque sapientie uel scientie, siue gratia sermonis, cum steriliter habetur, et in bonum usum non assumitur, sicut manna in uermem uertitur; quia bonum Dei donum ei in malum cedit, a quo male habetur. Quibusdam autem placet quod Christus ex Maria uermis sit ex manna. Quod mirum uidetur, cum per uermem ex manna demonstrata sit quorumdam dissidentia et inobedientia. uerumtamen non impie dici potest, quod Maria manna est absconditum in figuris et testimoniis legis ad ipsam pertinentibus. Sed, quoniam quod de ea scriptum est, in libris suis Iudei seruant, sed non intelligunt, nec pie credunt: ideo  Christus, qui ex uirgine natus est, illis uermis efficitur. Sequitur: Et iratus est contra eos Moyses. In quo ostenditur, quod lex uel legislator reprehendit, et penam comminando predicit his, qui manna usque mane dimittunt, aliquo modorum, qui predicti sunt. Illi uero qui colligebant mane, quantum sufficere ad uescendum poterat, strenuos operarios significant, qui studiosi sunt operari cibum, qui non perit, incipientes mane, hoc est in initio fidei uel conuersionis sue: de qualibus dicitur in psalmo: Ortus est sol . Et post pauca: Exibit homo ad opus suum, et ad operationem suam usque ad uesperam .



Cumque incaluisset sol, liquefiebat .

Hoc multis modis potest intelligi. Christus sol  iustitie tunc incaluit, quando feruorem sue caritatis, pro nobis hora sexta crucem ascendens, effudit. Qui autem sol est, secundum quod lucet; ipsemet manna est, secundum quod se nobis fruendum et participandum indulget. Qui cum desiderio amoris, et affectionibus compassionis in mortem resolutus est, tunc uere manna liquefactum est. Tunc enim apparere cessauit, quando ad tempus humanis obtutibus se subtraxit. Unde et dixit: Modicum, et iam non uidebitis me; et iterum modicum, et uidebitis me . In nobis uero incalescit sol, quando cor nostrum desiderio diuini amoris feruescit; tunc et manna liquescit, quando uerbum Dei per amorem Christi cor nostrum liquefieri facit.  Unde et sponsa dicit: Anima mea liquefacta est, ut dilectus locutus est . Et in psalmo: Emittet uerbum suum, et liquefaciet ea . Sic autem dicitur manna, hoc est uerbum Die liquefieri per effectum, quia liquefacit, sicut gnitum eloquium dicitur, quia igniti et molliti sermones super oleum, quia cor emolliunt. uel manna liquefieri dicitur, quia Christus cum in corde suscipitur, quodammodo per compassionem resolutionem patitur. Quomodo enim cor peccatoris a sua duritia resoluitur, si non Christus a duritia iudicis relaxatur? Qui cum peccata soluit, sicut glacies in sereno soluitur, ipse tunc a securitate iudicis resoluitur, ut in uerbo eius mens attacta, in spe uenie et amoris desiderio mollius resoluatur. Incalescit  sol iste, quandoque super iustos, quasi per iram, et manna liquefacit; et quasi ut deficiat efficit, dum dulcedinem corporalis aut spiritualis consolationis ad tempus subtrahit. Hinc et Ionas subtracta sibi consolatione umbraculi in arefectione hedere grauiter perdoluit, quando percussit super caput eius, et estuabat, et petiuit anime sue ut moreretur . Incalescit sol iustitie super bonos et malos, nec est, qui se abscondat a calore eius, sed super bonos per calorem caritatis, uel quasi indignationis, super malos uero per calorem ire et furoris. Unde et infidelis Synagoga, super quam effudit Deus iram suam, nunc manna uere fidei non habet, quia fides antiquorum primum iam in ea excecata euanuit et defecit. In nobis autem in futuro  manna fidei per plenam illuminationem liquefactum cessabit, quando fides euacuabitur, et omnis intellectus patebit. Miro autem modo, sicut ex sequentibus patebit, manna quod ad solem delicuit, ad ignem duruit. In quo ostenditur quod mens ad solem iustitie conuersa, cum per desiderium amoris liquefacta resoluitur, tunc ad ignem passionis per uirtutem patientie solidatur. Quod ostendit, qui dicit: Factum est cor meum tanquam cera liquescens, in medio uentris mei. Aruit tanquam testa uirtus mea .



In die autem sexta colligebant cibos duplices, id est duo gomor per singulos homines.

Spem uite eterne per iustitiam fidei ab exordio mundi per quinque etates usque ad Christum, omnes  iusti habuerunt: et hec est unum gomor, quod per singulos dies usque ad sextam colligitur. A nobis autem in sexta etate, quasi sexta die ante Sabbatum, hoc est ante requiem animarum, duo gomor colliguntur; quia uite eterne spem habemus et pignus, id est ipsum auctorem et consummatorem fidei nostre Iesum Christum, qui in sacramento altaris nobiscum est usque ad consummationem seculi. Illi autem unum gomor collegerunt, quia spem, et nondum rem habuerunt. Nos autem spem habemus, et rem tenemus; nondum tamen sicut post hanc uitam. Quamuis enim Christus nostra refectio sit in presenti uita, et in sacrificio altaris manducetur, nondum tamen usque ad satietatem nos reficit;  sed hoc manducandi modo, quo interim sumimus, ad uitam eternam capessendam preparamur, et quasi alterum gomor in hac sexta die colligimus, ut in septima die, id est in Sabbato animarum, usque ad satietatem reficiamur. Sexta autem die unum gomor colligitur et consumitur, alterum colligitur et seruatur. Spes quippe uite eterne, que in presenti habetur, cum hac uita deficit. Cum enim plene uidebitur res, tunc omnino euacuabitur spes. Quod enim uidet quis, quid sperat? Alterum autem gomor colligitur et seruatur. Nec obsistit huic sententie, quod panis uite eterne hac sexta die manducatur, cum gomor in Sabbatum seruandum sexta die non ederetur. Presens quippe refectio ad futuram refectionem comparata, uix quedam prelibatio est, et  magis future refectionis preparatio. Sicut enim nunc edimus, pregustare per efficientiam huius cibi, hoc est colligere et seruare. Manna enim colligimus, dum per gratiam huius sacramenti quotidianis profectibus id agimus, ut in futuro plenius manducare ualeamus. Manna seruamus, quando in condigna ueneratione huius sacramenti usque in finem perseueramus. Iudei, qui adhuc exspectant, sicut onagri in siti sua, hac sexta die nonnisi unum gomor, si tamen unum, colligunt: et ideo in die Sabbati remanebunt ieiuni, quia in Parasceue non preparauerunt sibi. Potest hic locus et aliter intelligi. In quinque libris Moysi simplicis et innocentis uite continetur instructio, aut secundum exempla iustorum, ut in Genesi, aut secundum precepta recte  uiuendi, ut in aliis quatuor libris. Hi sunt quinque dies, in quibus colligitur unum gomor. Sexta dies est doctrina Noui Testamenti in qua duo gomor colliguntur, hoc est in minoribus preceptis iustitia imperfectorum, qualis erat in lege, que neminem adduxit ad perfectum, et in maioribus preceptis et consiliis perfectionis iustitia perfectorum. Perfecta autem iustitia gomor Sabbati est. Nam qui hanc apprehendunt, sabbatismum cordis habent in letitia et exsultatione. Possunt hec eadem aliter intelligi. Sunt enim quinque uirtutes, que per quinque dies possunt significari. He sunt quinque species continentie, que per quinque uirgines solent designari. Custodia quippe quinque sensuum nobis necessaria est, ut in innocentia ambulantes, immaculati ab hoc  seculo custodiamur. Initium autem iustitie, hoc est a malo declinare, manum ab opere iniquitatis cohibere, oculos claudere, ne uideant malum; aures obturare, ne audiant sanguinem, ceterosque sensus ab illicitis retinere. Unaqueque autem abstinentia simplicem prestat utilitatem, immunitatem scilicet pene, quam contraria preuaricatio potest inferre. Nam qui non furatur, uel non adulteratur, uel non occidit, penam declinat, que talibus debetur. Propterea per singulos dies unum gomor colligitur, usque ad diem sextam. Hec sexta dies pietas est, que non solum malum detestatur, sed iustitiam et misericordiam operatur. Hac die duo gomor colliguntur, quia pietas per immunitatem pene et spem  glorie duplicem prestat nobis utilitatem. Hoc est, quod Apostolus dicit: Corporalis exercitatio ad modicum ualet; pietas autem ad omnia utilis est, promissionem habens uite que nunc est et future . ualet quippe pietas ad obtinendam uitam eternam; ualet ad bona spiritualia multiplicanda in hac uita; ualet et ad carnalia, quantum necesse est, obtinenda. Altera autem utilitas huius temporis est, sexte scilicet diei; altera uero futuri temporis, id est Sabbati. Utilitas quoque quinquepertite continentie secundum immunitatem pene temporalis contra malefactores legibus constitute, huius temporis est.



uenerunt autem omnes principes multitudinis, et narrauerunt Moysi, etc. 

 Principes multitudinis, qui uenerunt ad Moysen, et narrauerunt de collectione, et liquefactione, et duplici collectione, hi sunt Ecclesie doctores, qui lectionem Noui Testamenti conferunt lectioni Moysi. Lex quippe et Euangelium quasi colloquuntur inter se, quia mutuo sese exponunt et aperiunt, et mutuo sua testimonia approbant et confirmant. Cum ergo ecclesiastici doctores per uerba Euangelii de Christo legem aperiunt, tunc principes multitudinis de manna annuntiant Moysi. Quando uero lex uerba Euangelii aperit, tunc loquitur Moyses, et dicit: Hoc est, quod locutus est Dominus. Quasi diceret: Bene respondet euentus rei uerbis Dei. Et addit Moyses: Requies Sabbati sanctificata erit Domino. Dominus requiem amat, ut requiescat in nobis, ac per  hoc nos in illo. Est autem quedam requies futuri temporis, de qua dicitur: Amodo iam dicit Spiritus, ut requiescant a laboribus suis . Est et quedam requies presentis temporis, de qua dicit propheta: Quiescite agere peruerse  Ad requiem futuri temporis peruenitur per sex opera misericordie, que in Euangelio numerantur, ubi dicitur: Esuriui, et dedistis mihi manducare, etc. . Aut per senarium perfectionis secundum mensuram iustitie cuiusque maioris uel minoris. Sex enim dies sunt, in quibus oportet operari; deinde nox, id est mors, in qua nemo potest operari. Post sex dies Sabbatum; quia post consummationem bonorum operum requies animarum. Et quoniam omni tempore uite presentis bonis operibus  insistendum est, sicut scriptum est: Quodcunque manus tua potest facere, instanter operare, adiungitur: Cras quodcunque operandum est, facite, etc.  Quo monet quod operandum est facere, et coquenda coquere. Alterum pertinet ad opera iustitie et misericordie, que indesinenter, quantum possumus, facienda sunt; alterum ad infirma morum et operum nostrorum, que igne penitentie coquenda sunt. uel alterum ad minora opera bona, que facilius possunt fieri; alterum ad perfectiora studia uirtutum, que igne feruentioris deuotionis debeant excoqui. Quod autem dicit, Cras, sic accipiendum est, ac si diceretur: Amodo in posterum hoc pro lege seruetur, ut fiant, que dicta  sunt: Quidquid autem residuum fuerit, reponetis usque mane. Hoc intelligendum est de manna in Sabbatum seruando. Feceruntque ita, etc. Quod reposita pro Sabbato non corrumpuntur, signum est, quoniam bona pro futura requie facta, in futurum integra manent. Que autem propter presentem uitam et amorem seculi fiunt, corrumpuntur; ex his uermes ebulliunt: Dixitque Moyses: Comedite, etc. Recte dicitur: Comedite illud hodie, quia Sabbatum Domini est. In uita enim futura tempus erit comedendi, non colligendi. Quicunque enim hic colligis, labores tuos tunc manducabis; beatus eris, et bene tibi erit. Recte adiungitur: Non inuenietur hodie in agro; quia post hanc uitam non licebit operari, nec tunc inuenietur  manna ex operandi exercitio, quod per agrum potest significari. Sex, inquit, diebus colligite, hoc est in perfectione bonorum operum uiuite. In septimo autem die Sabbatum est Domini, idcirco non inuenietur, hoc est post hanc uitam erit requies animarum; et non inuenietur manna quod colligi possit. uenit septima dies. Hoc non de primo Sabbato intelligendum uidetur, cum prius dictum sit: Comedite hodie, quia Sabbatum est Domini. Sed curauit Moyses ostendere, non per unum tantum Sabbatum accidisse, ut manna non inueniretur. In duobus itaque exemplis manifestat, quod de sequentibus intelligendum est, et de secundo Sabbato uidetur addere, ut arguat populi incredulitatem. Nam post exemplum primi Sabbati,  si hoc de secundo intelligendum est, et post uerba Moysi de duplici cibo colligendo, egressi, ut colligerent, non inuenerunt. Si autem quod dicit, uenit septima dies, etc., de primo Sabbato intelligendum, quod Moyses dicit: Non inuenietur hodie in agro, probatio potest esse sermonis Moysi, quod egressi ut colligerent, non inuenerunt.



Dixit autem Dominus ad Moysen: Usquequo non uultis custodire mandata mea, etc. 

Otium et saturitatem amant et bruta animalia; et in iis est eorum qualiscunque beatitudo. ueram autem beatitudinem perficiunt sanctum otium, et sancta saturitas: que duo significantur per Sabbatum et manna. Postquam ergo Dominus otium et  saturitatem in manna et Sabbato populo suo prestitit, et in his ueram beatitudinem, quam sibi obedientibus daturus est, figurauit; arguit eorum inobedientiam, per quam alienari possunt ab his que potissimum desiderantur. Dicit ergo: Usquequo non uultis custodire mandata mea, et leges meas? Quasi diceret: Cum otium Sabbati et panem de celo uobis prouideo, et per hoc ad meliora uos inuito, parum est ut mandata mea seruare uelitis. Hec autem interrogatio, qua querit, Usquequo non uultis custodire mandata mea, etc., illi interrogationi consonat, qua postea in carne ueniens quesiuit, dicens: O generatio incredula, quandiu uos patiar?  Post interrogationem Domini  Moyses ad considerationem beneficiorum Dei eos inuitat, monens ut attendant quod Dominus eis Sabbatum dederit, et in die sexta cibos duplices, ut ei seruire uelint. In quo significatur, quod electis suis daturus sit requiem a labore, et solatia presentis uite pariter et future. Due autem uite nobis hic insinuantur; actiua scilicet uita, in qua nunc laborandum est, et contemplatiua, pro qua laborandum est, in qua soli Deo contemplando uacabitur. Ipsa autem contemplatiua uita, quamuis maxime futuri temporis sit, in hoc tamen tempore per sanctum otium representanda est, quod in Sabbato figuratur. De cuius uacatione Moyses subiungit: Maneat unusquisque apud se, nullusque egrediatur de loco suo die Sabbati. Ac si diceret: Unusquisque  requiescat in domo sua, et non egrediatur ad aliquod opus die Sabbati. In quo monemur, tempore contemplationis apud nos manere, et per illicita desideria foras non exire, sed totam intentionem in puritate cordis ad solum Deum cogitandum et diligendum colligere. Appellauitque domus Isrel nomen eius Man, etc. Quia nomen Man dubitationem significat; interpretatur enim quid est hoc? et propterea non indicat certam notationem: curauit Moyses per accidentia aliquam eius notitiam, certi mysterii causa, ostendere, per speciem scilicet, ubi dicit: Quasi semen coriandri; per colorem, ubi dicit, album; per saporem, ubi dicit gustus eius quasi simile cum melle. uidetur tamen secundum tenorem littere manna semini coriandri comparari  per colorem, si indistincte legatur, quasi semen coriandri album. Secundum hanc autem intelligentiam, oportet semen coriandri uspiam terrarum album esse, ut ei manna in albedine recte possit comparari. Si autem distincte legendum est, et intelligendum sine comparatione, dicitur manna esse album, in comparatione autem quasi semen coriandri; quod de specie, aut qualitate, aut forma intelligi potest. Recte autem dicitur manna quasi semen coriandri; quia uerbum Dei aliquid oleris habet, unde nutriatur infirmus; unde Apostolus: Qui infirmus est, olus manducet . Christus enim condescendit infirmis usque ad exiguitatem parui seminis in leuibus minimisque preceptis, ut qui non potest eum capere in sublimitate  uite perfectioris, capere possit in mediocritate uite leuioris; et eum capere possit in fidei simplicitate, qui capere non potest in mysteriorum profunditate. Manna autem dicitur album, quia uerbum Dei ab omni labe mundum est et purum, secundum illud: Eloquia Domini, eloquia casta . Et Christus cum sit ipse candidus et rubicundus suos mundat, et dealbat, secundum illud: Lauabis me, et super niuem dealbabor . Quod autem uerbum Dei dulce sit sicut mel, ostendit, qui dicit: Quam dulcia faucibus meis eloquia tua, super mel ori meo . Quod gustus eius sit quasi simile cum melle, ostendit, qui dicit: Cibauit illos Dominus ex adipe frumenti, et de petra melle saturauit  eos .



Dixit autem Moyses ad eos: Iste est sermo quem precepit Dominus .

Quod iubet Moyses implere gomor ex manna, ut custodiatur in futuras generationes, significat Christum, qui est uerum manna, et in quo est totius iustitie forma et norma, nobis seruatum, et generationi omni que uentura est, ut noscamus panem, quo aliti sunt in solitudine, qui educti sunt de terra Aegypti. In fide enim Christi iustificati sumus nos, et iustificandi sunt, qui uenturi sunt post nos, et iustificati sunt quotquot ante nos iusti fuerunt, educti de terra Aegypti, hoc est liberati de seruitute diaboli.



Dixitque Moyses ad Aaron: Sume uas unum, etc. in tabernaculum reseruandum .


Quod Dominus locutus est ad Moysen; hoc Moyses loquitur ad Aaron, ut per ministerium sacerdotis reponatur manna in loco suo.

Ponit ergo Aaron manna in uase, quando sacerdos de lege Dei sumens quod faciendum uel dicendum est, predicat Christum in beata uirgine de Spiritu sancto conceptum, ut credatur . et quasi urna aurea habens manna; et quando Christum predicandum ponit in corde auditoris per fidem Christum in se suscipientis; et quod docet Christum in unitate catholice Ecclesie esse, non in Synagoga Iudeorum, uel in conuenticulis schismaticorum uel hereticorum. uas huius manna quod ponitur in tabernaculo, paucitas est electorum,  uel fidelis Synagoga Iudeorum. Ipsum uero tabernaculum multitudo est uocatorum, uel generalis Ecclesie Iudeorum et gentium. Quod autem dicit: Posuit illud Aaron in tabernaculum reseruandum, per anticipationem hic dicitur, quod postea factum est, constructo tabernaculo. Quod Dominus primo iussit manna non seruari, et deinde manna in uase, et uas in tabernaculo reseruari, ad hoc pertinere potest, quod uerbum Dei quandoque abscondendum est, quandoque non abscondendum; nam qui dicit: In corde meo abscondi eloquia tua, ut non peccem tibi , idem ipse dicit: Iustitiam tuam non abscondi in corde meo . uerbum enim Dei abscondendum est in sinu dilectionis, in sinu memorie, ne per negligentiam uel  per obliuionem elabatur; abscondendum est et a laude hominum, et ab indignis auditoribus. At propter gratiam uel timorem hominum, cum res exegerit, abscondendum non est.



Filii autem Isrel comederunt man quadraginta annis, donec uenirent in terram habitabilem .

uerbum Dei, siue corpus Christi, secundum hunc utendi modum, quo interim participamus, cibus noster est, donec exeuntes de hoc deserto, ueniamus ad terram habitabilem, ad terram scilicet uiuentium. Quadragenarius numerus diuersis seruit mysteriis. Hoc enim numero dierum effudit Deus indignationem suam super omnem carnem, ut periret aquis diluuii, exceptis paucis in arca seruatis et  saluatis. Hoc numero, exemplo Moysi et Elie, et ipsius Christi, dicata est abstinentia, per quam placari potest ira et indignatio Dei. Hoc numero annorum instituit Deus populum suum in eremo, uices temporum beneficiis et flagellis alternans, placatus uel iratus. Hinc scriptum est: Quadraginta annis proximus fui generationi huic ; uel secundum aliam litteram: Quadraginta annis offensus fui generationi huic. Hoc numero inobedientia punitur uel corrigitur; hoc numero obedientia exercetur. Hic ergo numerus per significationem iram continet et gratiam. Significatio uero eius in partibus eius consideranda est, denario scilicet et quaternario. Denarius autem propter Decalogum, significat obedientiam legis; quaternarius  obedientiam Euangelii. Prima est in simplicitate innocentie, secunda in consummatione iustitie. Ad primam pertinet non occidere, aliena non rapere; ad secundam, non irasci, propria distribuere. Quaternarius autem in quatuor Euangeliis accipiendus est, uel in quatuor uirtutibus principalibus, quarum perfectio in Euangelio prescribitur, uel in quatuor sacramentis, natiuitatis scilicet, passionis, resurrectionis et ascensionis Christi; quorum uirtute Christo conformamur renascendo, compatiendo, conresurgendo, de uirtute in uirtutem ascendendo. Quatuor autem uirtutes obtinentur institutione quatuor Euangeliorum, et uirtute quatuor sacramentorum. Quoniam igitur tota uita  nostra in obedientia legis secundum moralia eius precepta transfigenda est, et per obedientiam Euangelii uirtus anime semper multiplicanda; quasi denario in quaternarium ducto recte tempus uite nostre hoc numero figuratur.



Hoc cibo aliti sunt, usquequo tangerent fines terre Chanaam .

Fines terre Chanaan tangemus, cum de hac uita exeuntes, terram uiuentium ingredi incipiemus; sicut scriptum est: Cum dederit dilectis suis somnum, ecce hereditas Domini . Cum autem mortale hoc induerit immortalitatem, tunc ultra fines progressi, securi habitabimus in ea; quoniam Dominus saluam faciet Sion; et semen seruorum eius possidebit eam; et qui diligunt nomen  eius habitabunt in ea . Terra autem Chanaan terra promissionis est, de qua dictum est ad Abraham: Dabo tibi terram Chanaan funiculum hereditatis uestre . Cur autem terra illa uisibiliter dicta sit terra Chanaan: ratio in promptu est, cum possessa sit a semine Chanaan, qui maledictus est a Ne, et seruituti subiectus. Terra uero uiuentium, que significata est per terram promissionis, quomodo spiritualiter sit terra Chanaan, tres cause occurrunt. Eiectis enim malignis spiritibus secundum illud: uidebam Satanam sicut fulgur de celo cadentem . A filiis Isrel, id est a nobis, possidenda est. Item omnes in Adam de paradiso eiecti sumus,  sicut semen Chanaan de terra promissionis; sed commutati in filios Isrel, et bene commoti , obtinebimus eam. Item Chananei possunt dici Iudei, quia generatione peruersa et infideles filii facti sunt, semen Chanaan et non Iuda: quibus terra repromissa est, sed eis propter infidelitatem ablata: nobis qui, secundum spiritum in filios Abrahe reputati sumus, data est, secundum illud: Auferetur a uobis regnum Dei, et dabitur genti facienti fructum eius . Et iterum: Multi uenient ab oriente et occidente, et recumbent cum Abraham, Isaac et Iacob, in regno celorum; filii autem regni eiicientur in tenebras exteriores .



Gomor autem decima pars est ephi .


Per mensuram ephi, que decem partibus absoluitur, intelligi potest mensura donationis Christi; qua toti rationali creature, id est nouem angelorum ordinibus, et humane creature, distribuit, sicut uult et quantum uult. Et quoniam homo in ordine rationalis creature, que sola iustitie et beatitudinis capax est, et ideo Christum participare sola potest, decimum locum tenet: recte ei competit decima pars ephi. Per ephi enim recte intelligitur plenitudo gratie, que sufficit uniuersis. Per gomor uero partitio gratie, que inuenitur in singulis. Que partitio gratie, etsi inequalis sit, tamen per communionem caritatis reducitur ad unitatem equalitatis,  cum id efficiat caritas, ut communia sint omnium, que propria sint singulorum.

Ex libro numerorum.



Anima nostra arida est, nichil respiciunt oculi nostri, nisi Man.

Cum uulgus promiscuum, quod ascenderat cum filiis Isrel, flagraret desiderio carnium, sedens et flens iunctis pariter sibi filiis Isrel, dicebat: Quis nobis dabit ad uescendum carnes? Recordamur piscium quos comedebamus in Aegypto gratis. In mentem nobis ueniunt cucumeres, et pepones, porique, et cepe, et allia. Anima nostra arida est. Nihil respiciunt oculi nostri, nisi man . Forma nostri temporis hec est. Filii quippe Isrel  iuncti murmurantibus, bonos indicant, qui ex societate malorum corrumpuntur, sicut de quibusdam scriptum est: Commisti sunt inter gentes, et didicerunt opera eorum . Et Apostolus dicit: Corrumpunt mores bonos colloquia mala . Multi de conuersatione seculari, quasi de Aegypto egressi, et iter melioris uite aggressi, in memoriam reuocant cibos Aegyptios, et eorum condimenta et irritamenta, uitia scilicet prisce conuersationis, et eorum oblectamenta, et desiderio talium miserabiliter arescunt et tabescunt, et spirituale manna diuini uerbi fastidiunt, dicentes: Anima nostra arida est. De qualibus scriptum est: Omnem escam abominata est anima eorum . Sepe autem qui huiusmodi  sunt, animo malis iuncti, sed inter bonos positi sunt, sicut odio habent bona facere, ita fastidiunt bona audire, et in aliis bona uidere, et dum de uita bonorum scrutantur exempla et solatia sui erroris, non inuenientes, nisi bona que fastidiunt, dicunt: Nihil respiciunt oculi nostri, nisi man. Et quoties uel heretici in ueris ecclesiasticis, uel Iudei in Christianis, uel laici in clericis, uel clerici in uiris religiosis, uel circa eos, non uident, nisi que sancta sunt, et pudica, et honesta, et bone fame, et quecunque ordinem et professionem deceant; toties qui hec fastidiunt, et inuiti aspiciunt, dicunt: Nihil respiciunt oculi nostri, nisi man. Sic autem dicunt fastidiosi, nichil respiciunt oculi nostri, nisi man, sicut iustus aggratulando dicit:  Testimonium Iesu Christi, quecunque uidi . Et illud de sponsa: Quid uidebis in Sunamite, nisi choros castrorum?  Quale fuerit man, ostendit, dicens: Erat autem man quasi semen coriandri, coloris bdellii. Hoc in Exodo dixerat, excepto, quod ibi colorem album expressit, et nomen bdellii non posuit. Bdellium autem, ut aiunt, arbor est aromatica. Quod circuibat populus colligens manna, significat deuotionem fidelium, qui predicata de Christo mente perlustrant, ut spiritualem refectionem percipiant. Manna autem mola frangebatur, quia uerbum Dei inter duo testamenta, uel inter litteram et spiritum, id est spiritualem intelligentiam, et littere expositionem dum discutitur,  molitur, et comminuitur, ut subtilius intelligatur. Aliter:

Mens sua uolubilitate multa circuiens et perlustrans, que pro fide uel contra fidem cogitari possunt, quasi superior mola in circuitu uoluitur; cui, dum substat inconcusse fidei firmitas, uerbum fidei minutim frangitur, et subtilius percipitur. Utraque enim mola in mente inuenitur: altera in constantia fidei, uel boni propositi; altera in perlustratione, hoc est consideratione eorum, que credenda sunt, uel facienda. uel altera in uoluntate, que subiacet rationi obediendo, altera in iudicio rationis, que circuit querendo, et comminuit discernendo. uel altera in timore, altera in spe. In his enim uerbum Dei comminuitur, ut nec minutissimum mandatum  contemnatur, nec unum iota uel unus apex negligatur. Terebatur manna in mortario. Mortarium cor nostrum est, ubi uerbum Dei, quasi pilo tunditur. Apud Salomonem ostenditur a stulto non auferri stultitiam suam, etsi in pila quasi ptisanas contundatur, id est in stultitia uel conscientia sua conturbetur, pilo dure increpationis desuper feriente. Sic enim scriptum est: Si contuderis stultum in pila, quasi ptisanas, feriente desuper pilo, non auferetur ab eo stultitia eius . Sicut autem stultus contunditur ab his, qui oderunt stultitiam, sic uerbum Dei contunditur ab his, qui oderunt sapientiam, uel pilo contradictionis, uel persecutionis. Alii enim linguis, alii gladiis, alii malorum operum exemplis, uerbum Dei persequendo atterunt,  et particulatim comminuunt. Exercitatione enim contradictionis et persecutionis uerbum Dei semper subtilius inuestigatur, et subtilius comprehenditur. Multa siquidem fidei mysteria nobis patefacta sunt, que adhuc clausa permansissent, nisi fides tot sibi aduersantes pertulisset. Pilo itaque, in mortario manna teritur, cum aduersariorum tunsione uerbum Dei in corde discretiuus et subtilius cogitatur. Et si forte aduersarii desint, a quibus uerbum Dei impugnetur, exercitatione tamen Christiane discipliane, qua quisque sibi aduersari debet, quasi pilo, uerbum Dei in corde teritur; quod usu discipline semper subtilius discernitur. Dum hec uerba discutimus, quid nisi manna uel mola frangimus,  uel pila terimus? Sed quantumcunque discutimus, quantumcunque studiosa meditatione hoc quasi semen coriandri comminuimus; poterit tamen adhuc magis comminui, et partibilius frangi, uel atteri. Quia participatione semper in augmentum proficit, et comminutum crescit. Frangitur autem uel teritur manna duobus modis: uel cum diligenter discutitur uerbum Dei ut subtilius intelligatur, uel, cum a nobis proficiendi studio id agitur, ut districtius custodiatur. Inter manna frangere, et manna terere sic distingui potest, ut ad primum pertineant que difficiliora sunt, uel intellectu uel facto; ad alterum uero, que alterutro modo faciliora sunt. Terebat populus in mortario manna, coquens in olla. Est olla tribulationis de qua Ieremias dicit:  Ollam succensam ecce uideo . In olla autem tribulationis, per ignem passionis aut caritatis manna coquitur, quando ad bonum quod in nobis est, inter mala que patimur, magis magisque solidamur. Quod tunc quidem fit, cum Deus inter flagella magis diligitur, et propter Deum is etiam qui nos prosequitur. Torta autem, uel per diminutionem tortula, a torquendo dici uidetur. Siue autem generaliter panis sic dicatur, pro eo quod torquendo formatur, et formando torquetur, sicut formella casei a formando generaliter dicitur, siue aliqua species panis ab aliqua arte torquendi sic appelletur: credendum est non frustra hoc loco tortulas nominari, nec sine causa accipiendum est quod Scriptura tam diligenter dicere curauit,  manna frangi et teri, et ex fracto et trito tortulas fieri. Forte hoc ipsum uerbum, quod nunc tractamus; quia uerbum Dei est, et ideo manna, si digne frangi et teri possit, poterunt ex eo tortule formari, ut hoc quod scriptum est, ad edificationem fidei et caritatis ualeat intorqueri. Si enim dilectio, per quam fides operatur, plenitudo legis est : et si in uno mandato caritatis tota lex pendet et prophete ; cur non liceat ad edificationem caritatis uel fidei, omnia conuertere que salubriter scripta sunt; cum propter caritatem omnia scripta sint, propter quam et omnia sunt facta? Cum ergo legis uerbum Dei pro testimonio fidei, uel edificatione caritatis, ad aliud  assumptum, et quasi usurpatum, quam ab initio positum esse uideatur, memento quod populus Dei ex manna trito tortulas faciebat. Licet ergo historicum et litteralem et simplicem sensum gratia fidei uel caritatis in mysticum intellectum et spiritualem sensum conuertere, et ex his que scripta et facta sunt ubicunque, salubriter facienda cogitare. Sed et expedit, de uerbis Dei ubicunque et qualitercunque positis consilia salutis nostris temporibus, necessitatibus, infirmitatibus et moribus formare, salua semper caritate, qua Deus immobiliter diligendus est, cui omnis Scriptura seruit. Pro qua caritate seruanda multiformiter et multipliciter inter innumerabilia tentationum discrimina, dispensare oportet; ita ut sepenumero pro iustitia quasi contra  iustitiam nonnulla attentare necessitas imperiosa compellat. Pro hac seruanda sepe rigor iustitie inflectendus est in temperamentum misericordie: sepe quod indultum est intuitu misericordie reduci oportet in seueritatem discipline; sepe tolerandum est minus malum, ut quod grauius est euitetur flagitium. Propter quod Moyses attendens duritiam cordis Iudeorum, permisit dari libellum repudii, ne committeretur crimen homicidii. Sepe nobis perdenda est gratia proximi, ne nobis pereat gratia Dei. Sepe, cum contraria iubent Christus, et qui uices Christi agere creditur, preceptum Christi dicentis: Qui uos spernit, me spernit , ea moderatione dispensandum est, ut quasi contra obedientiam Deo obediatur. Sepe, cum illicita fiunt aut  promissa, aut iuramenta, uerbum Dei de eligenda ueritate ad eam intelligentiam intorquendum est, ne pro reuerentia ueritatis presumatur opus iniquitatis. Consultius enim est, in tali necessitate errorem penitentia reuocari, quam Dei statuta conuelli, debitaque reuerentia fraudari. Sicut autem admittenda est dispensatio, cum utrinque periculum instat, in electione minoris mali, sic preceptum Dei uel consilium pro humana infirmitate nonnunquam inflectere oportet, ad electionem inferioris boni. Hinc Paulus, cum propensior seruitus iustitie debeatur a bonis, quam iniquitati soleat exhiberi a malis, humane infirmitati se condescendere ostendens, dicit: Humanum dico propter infirmitatem carnis uestre. Sicut enim exhibuistis membra uestra  seruire immunditie et iniquitati ad iniquitatem; ita nunc exhibete membra uestra seruire iustitie in sanctificationem . Quo in loco non inuitat ad id quod perfectum est, sed consilium intorquet ad id quod nostre infirmitati accommodum est. Similiter cum quodam loco sic dicat: Dico autem non nuptis, et uiduis: bonum est eis, si sic permaneant, etc. ; ad Timotheum scribens consilium inflectit dicens: uolo autem iuniores nubere . Omnis autem iustitia bonorum in presenti quasi quedam inflexio est a summa perfectione, summaque directione, et si fideliter appendatur, inuenitur minus habens. Ipsaque iustitia perfectorum magis conatus quidam et cursus est ad  finem consummationis, quam apprehensio perfectionis. Quantumcunque enim quis profecerit, et currendo processerit; adhuc tamen iustitia ante eum ambulabit, nondum plene apprehensa; sed qui continens est iustitie, tandem apprehendet illam. Hoc Paulus in se ostendens, dicit: Non quod iam acceperim, aut iam perfectus sim; sequor autem, si quomodo comprehendam, in quo et comprehensus sum a Christo Iesu . uita itaque nostra sic disponenda est et sic dirigenda, ut, cum non sit nobis liberum statim apprehendere quod perfectum est, precepta Dei inflectamus ab eo quod supra uires est, ad id quod nobis possibile est. Inflectamus dico, non ea mutando, sed eis accedendo et pro uiribus obseruando. Licet enim non sufficiamus  omnes cogitationes nostras, et affectiones, et intentiones, tam caste et pure, quam dignum et iustum est, in Deum dirigere, ut eum toto corde, tota anima, tota mente diligamus; consultius tamen est pro modulo infirmitatis nostre diligere, quam omnino non diligere. Et si non possumus puras orationes, quales desideramus, Deo offerre; melius tamen est, ut datur, et ut possumus, orare, quam omnino non orare. Ergo, cum nobis iniunguntur, que perfecta sunt, ne nichil faciamus, quia totum non possumus, inflectenda sunt ad id quod possumus, ut aliquo modo excusati inueniamur in eo quod debemus, et non possumus, iuxta uocem Domini de muliere sibi obsequente, dicentis: Quod habuit hec fecit . Omnia itaque consilia in uerbis Dei  nobis prescripta sic intelligenda sunt et sic accipienda, ut in occasionem nostre superneque salutis, conuertantur, prout ratio causarum dictauerit; quibus aut necessitati cedere, aut infirmitati aliquid indulgentius concedere oportuerit. In omnibus autem, que circa alios disponimus, quamuis districtius interdum agendum sit: misericordiam cogitare debemus ut et ipsi misericordiam a Deo consequamur. Sic enim tortule ex manna facte erunt saporis quasi panis oleati. Postquam autem ostendit Scriptura quomodo manna frangerent, tererent, et tortulas facientes coquerent, curauit adiicere quod cum rore manna descenderet. uerbum Dei cum perfundit, ros est; cum reficit, manna est. Cum predicatur, perfundit; cum digne suscipitur et custoditur,  reficit. Manna ergo descendit cum rore; quia uerbum Dei in corda fidelium peruenit ex prophetarum et apostolorum predicatione. Hinc Apostolus ait: Quomodo credent ei quem non audierunt? etc.  Et post pauca: Ergo fides ex auditu, auditus autem per uerbum Dei . uerbum ergo in corde, manna est; uerbum in ore, ros est; nichilominus tamen et manna est. Nocte descendit ros, sicut scriptum est: Cum quietum silentium continerent omnia, et nox in suo cursu medium iter haberet, omnipotens sermo tuus exsiliens de celo, a regalibus sedibus uenit .



Item de libro Numerorum: Tedere cepit itineris .

Multi diuinis mancipati obsequiis, et arctiorem  uitam professi, tandem laboriose discipline pertesi, que nonnisi fine uite finienda est, contra Moysen, hoc est contra ipsum Deum legislatorem, uel contra ipsius legem, quasi supra modum insuauem murmurant, et in solitudine non habentes panem absconditum, qui suauior est, et aquas furtiuas, que dulciores sunt, dicunt: Deest panis, non sunt aque. Manna celeste supra modum fastidientes adiiciunt, dicentes: Anima nostra iam nauseat super cibo isto leuissimo. Isti quippe post nouitium feruorem inchoate conuersionis tepidi facti, deteriores sunt quam frigidi; quos et Dominus ex ore suo euomit, quia prius sibi quasi incorporatos, post ad uomitum suum iusto iudicio suo redire permittit; unde et  dicit: Utinam esses calidus uel frigidus, nunc autem quia tepidus es, incipiam te euomere ex ore meo . Cibum autem illum leuissimum dicebant fastidiosi, uel quia sine aliquo suo labore a Deo eis preparabatur, uel quia nullo pretio comparabatur, uel quia pre nimia abundantia minus illis sapiebat, ideoque contemnebatur. Sic et uerbum Dei nonnunquam ex facilitate intelligendi, et ex desiderio ciborum Aegypti fastidiosis animis uilescit, et in tedium uertitur. Nec sufficit eis panis uite et intellectus, et aqua sapientie salutaris, quin mussitantes, dicant: Deest panis, non sunt aque. In Deuteronomio: Dedit tibi cibum, etc. .

Audi nunc, o Iudee, et intellige ex lege tua; si ei credere placet, diligenter disce, quid sit manna.  Ne dicas amplius: Quid est hoc? Ignorabas tu, et patres tui, infideles quidem sicut tu, et ideo patres tui, hunc cibum non intelligens, quid esset, et ad quid tibi datus esset, scrutare Scripturas, in quibus te putas habere uitam, scrutare legem, in qua confidis? Ecce ipsa tibi non inuolute, non obscure, sed manifeste et aperte ostendit tibi quid sit uerum manna, et ad quid Deus tibi dederit cibum manna? Non ob aliud, quam ob id, quod hic scriptum est, quod litteris tuis insertum est, quod auribus tuis sepe inculcatum est, quod oculis tuis ingestum est, ut ostenderet, inquit, tibi, quod non in solo pane uiuit homo, sed in omni uerbo quod egrederetur ex ore Domini. Frustra tibi manna datum est, si nondum uides ostensionem que tibi in manna data  est. Ad ostensionem datum est, aliquid ostendit. uiuit quidem homo, secundum hanc corporalem uitam, de pane corporali, id est cibo corporali, ad quem pertinet corporale manna. Nam, teste Scriptura, de manna panes fiebant, sed secundum spiritualem uitam non uiuit in hoc pane, ad quem pertinet corporale manna, sed in omni uerbo Dei, quod ostensum est in manna. Quomodo enim ostenditur hominem uiuere in uerbo Dei, per manna, nisi et ipsum uerbum ostenditur tibi per manna? Sed frustra tibi ostenditur, quod detrectas credere, quod non potes uidere, sicut de te per Isaiam dicitur: Quis cecus, nisi seruus meus; et quis surdus, nisi ad quem nuntios meos misi?  Nobis  autem ostendit Deus, quod abscondit ab oculis tuis, abscondens faciem suam a domo Iacob, uerum manna esse, quod egreditur ex ore Dei, Christum scilicet Dei uirtutem, et Dei sapientiam, qui apud Salomonem dicit: Ego ex ore Altissimi prodii . Hoc est uerbum quod dixit Deus, et facta sunt; mandauit, et creata sunt  uniuersa, hoc est uerbum, quod testificatum est a lege et prophetis; et quoniam prophete, in quibus locutus est Deus, os Dei dicuntur, omne uerbum quo predicatur hoc uerbum a prophetis, ex ore Dei egreditur, ut in eo uiuat homo. uerbum egrediens ex ore Dei, tribus modis dicitur. uerbum in Patre, a Patre genitum, Patrique ceternum, uerbum in ore predicantis, uerbum in corde credentis. uerbum in corde  credentis fides est uel caritas, uel quecunque uirtus anime, que dici potest insitum uerbum. uerbum autem fidei occulto susurrio loquitur Deus in corde, sicut scriptum est: Beatus es, Simon Bariona, quia caro et sanguis non reuelauit tibi, sed Pater meus . Omne autem uerbum quod egreditur ex ore Dei in manna ostensum. Nam Christus manna est, et uerbum predicationis manna est, intimum uerbum quod loquitur in corde Deus manna est, et utrumque istorum in Christo manna est, et in utroque Christus manna.



Ex libro Iosue: Defecit manna postquam, etc. 

Filii Isrel exeuntes de deserto et ascendentes de Iordane, decimo die primi mensis castrametati  sunt in Gaigal, ibique secunda circumcisione purgati fecerunt phase quarto decimo die mensis ad uesperam in campestribus Iericho, et comederunt de frugibus terre die altero azymos panes et polentam eiusdem anni; et tunc defecit manna. Manna uerbum Dei est in lege et in Euangelio. Manna autem diuini uerbi secundum figuralia legis tunc defecit, quando Christus luna quarta decima ad uesperam cum discipulis suis uerum pascha celebrauit, et fructum terre promissionis comedendum dedit. Per fruges enim terre significari potest ipse Christus, de quo scriptum est: Terra nostra dabit fructum suum , uel fruges iustitie et perfectionis euangelice: qua incipiente, cessauit manna secundum iustitiam que erat ex operibus legis. Recte  ergo phase et esus frugum terre manna finiuit; quia mors Christi et lex Euangelii figuralibus legis terminum ponunt.



Ex libro Sapientie: Angelorum esca nutriri iussisti populum tuum, etc. .

In Exodo scriptum est de manna, quod gustus eius esset quasi simile cum melle ; in libro Numerorum scriptum est, quod esset saporis quasi panis oleati ; hic uero dicitur, quod omne delectamentum in se haberet, et omnis saporis suauitatem; et quod deseruiens uniuscuiusque uoluntati, ad quod quisque uolebat conuertebatur. Pro tanta uarietate dubitari potest de sapore manne. Si uero unicuique sapiebat secundum suam uoluntatem  quomodo ostenditur certum habere saporem quasi simile cum melle, uel quasi panis oleati; uel quid necesse fuit ut manna fastidirent, et pepones, et cucumeres, et cepe, et allia desiderarent, si omnium sapor in manna eis representabatur? Sed dici potest, quod manna proprie et naturaliter saporem habebat sicut simile cum melle, et ex parte quasi panis oleati, sicut solet unum condimentum ex diuersis speciebus confectum diuersos simul sapores representare; uel quod non coctum haberet saporem quasi simile cum melle, coctum uero quasi panis oleati. Hunc siquidem commemorat Scriptura, ubi de manna cocto mentionem facit: quibus autem isti duo sapores non sufficiebant, alterutro duorum modorum, siue misti scilicet, siue diuisi, manna, sicut  ex hac Scriptura uidetur, quemcunque alium saporem, iuxta desiderium suum, referebat. Et sicut illi qui in mellito poculo dulcedinem mellis sentiunt, possunt tamen mellis suauitatem, sicut est in fauo plenius gustandam desiderare, sic illi poterant pepones et cucumeres, cepe et allia desiderare, quamuis omnium horum sapores in manna experti, forte omnino, sicut in propriis speciebus sentire consueuerant, uel identitatis fastidio uicti, sicut est humana curiositas uarietate semper gaudere, poterant sapores in manna gustatos in aliis quoque rebus leuitatis causa gustatos affectare, sicut solent uini amatores eiusdem uini saporem in altero scypho post alterum leuitatis uel curiositatis sue uitio attentare. Sic uidetur manna certos habere sapores,  quos Scriptura determinat, et tamen multipliciter sapere, secundum uaria desideria, sed ut multipliciter saperet non in illo esse, sed in illis, quibus uarie sapiebat. Hanc opinionem iuuare potest, quod unus idemque fructus, sicut usu probamus, diuersis modis aliis et aliis sapit, dum unus contendit eum esse minus dulcem, alius magis dulcem, alius nec dulcem. Cui simile est, si tamen uera est opinio, quod sermo unus per apostolos in quacunque lingua pronuntiatus, in auribus audientium uarie sonabat, ad uniuscuiusque intelligentiam, iuxta propriam ipsius linguam. uerumtamen huic opinioni obsistere uidetur, quod Scriptura dicit: Ad quod quisque uolebat, conuertebatur , ut causam uarietatis in ipso manna ponere uideatur. Nisi  forte sic dictum sit, conuertebatur, quod ita gustantibus uidebatur.

Quoniam autem quod incertum est uariis opinionibus solet esse obnoxium, sufficere nobis debet in re ambigua modum cogitare, quo potuit esse possibile, quod Scriptura dicit, ne fides Scripture de aliqua coniectura impossibilitatis in corde nostro uacillet. Possumus adhuc aliter dicere, quod uidelicet manna eam gratiam saporis haberet, que posset quamcunque saporis suauitatem uel uincere, uel equare, omnique desiderio quidquid in cibis desideraretur satisfacere. Hoc si uerum est, conuertebatur manna ad quod quisque uolebat, non desiderati saporis representatione, sed pari uel potiori recompensatione,  sicut sitim aque tam aque quam uini potio refrigerare potest; altera iuxta uotum, altera supra uotum. Spirituale autem manna, cui nichil deest in ulla saporis gratia, tanto dulcius et suauius sapit, quanto plenius omne desiderium uincit. Deus qui bonitas est, cuius substantia caritas est, cuius essentia benignitas est, uolens substantiam suam ostendere quam dulcis nature est, et dulcedinem suam quam habebat in filios, quam suauissime benignitatis est propter nimiam caritatem, qua nos dilexit, Filium suum panem angelorum in mundum, misit: Sic enim Deus dilexit mundum, ut unigenitum suum daret . Hoc est uerum manna, quod pluit Dominus ad manducandum. Etenim celi distillauerunt a facie Dei Sinai . Hec est pluuia uoluntaria, quam segregauit Deus hereditati sue: Hoc est quod parauit in dulcedine sua pauperi Deus. Christus autem pro omnibus descendens, et omnibus condescendens, ineffabili gratia suauitatis omnes ad se allicit, neminem abiicit, omnes ad penitentiam recipit, omnibus se excipientibus suauissime sapit, omnibus piis desideriis solus ipse sufficit et satisfacit; et habens in se omne delectamentum et condimentum, et omnis saporis suauitatem, aliis et aliis aliter et aliter se contemperat, iuxta cuiusque desiderium, appetitum et affectum. Sunt enim iustitie Domini recte, letificantes corda , tam multe quidem, quam multe sunt uie in Christo ad Christum. Hoc cuique sapit, secundum quod elegit et diligit. Sunt  diuersi ordines et mores iustorum, diuerse professiones et conuersationes, diuersa uota et studia; et his omnibus se indulget benignitas Christi, qui suauis est uniuersis, omnibus se impertiens, et singulis sui saporis condimenta dispertiens. Aliter enim sapit penitenti et incipienti, aliter proficienti et aliter peruenienti; aliter in uita actiua, aliter in contemplatiua; aliter utenti hoc mundo, aliter non utenti; aliter celibi, aliter coniugato; aliter abstinenti qui sapit inter diem et diem, aliter ei qui sapit omnem diem. Dulce sapit manna, cum necessitates releuat, cum infirmitates curat, cum tentationes mitigat, cum conatus adiuuat, et spem confortat. Dulcis iehsu, et dulce nomen eius, et memoriale eius in desiderio anime. Dulcis est, cum uota suscipit,  cum singultus reprimit, cum suspiria finit, cum lacrymas abstergit. Dulcis in puritate uite, dulcis in pace conscientie, dulcis in spe uisionis sue. Dulcis in oratione, dulcis in sermone, dulcis in lectione, dulcis in contemplatione, dulcis in compunctione, et in cordis iubilatione. Dulcis in ore, dulcis in corde, dulcis in amore: amor ipse dulcedinis, et dulcedo amoris. Cuius inestimabilis suauitas prima est in donis, summa in deliciis: qui gustauerunt adhuc esurient, et qui esurient, saturabuntur, et satiati semper memoriam abundantie suauitatis eius eructabunt.



Rursus de Epistola prima ad Corinthios: Conuenientibus uobis in unum, etc. .

 Post doctrinam eorum que spectant ad honestatem, consequenter agit de his, que necessaria sunt ad salutem, hoc est de sacramento altaris, in quo Corinthii maxime errabant. Conueniebant enim in Ecclesia ad manducandum et bibendum, et postmodum saturati et inebriati corpori Christi et sanguini communicabant. In quo reprehenduntur in duobus: tum quia pauperes ad cenam suam non uocabant; tum quia pransi et non ieiuni tanto sacramento communicabant. Christus reuera post cenam corpus suum et sanguinem discipulis dedit, sicut beatus Augustinus dicit, quo uehementius commendaret, uolens hoc ultimum memorie eorum tenacius infigere. uel sicut alibi habetur, celebrato cum discipulis pascha more Iudeorum, nouum pascha inchoauit,  donans corpus suum et sanguinem discipulis in sacramento panis et uini; significans illud pascha de cetero non esse tenendum, instituens et precipiens illud, quod in fine fecit ad retinendum. Iam non est Dominicam cenam manducare  hoc est, non conuenitis, tanquam ad Dominicam cenam manducandum, sed tanquam ad uestram, qui nil pauperibus erogatis. Quod probat: Unusquisque enim suam cenam presumit. uel aliter: Conuenientibus uobis iam non est, id est non licet, Dominicam cenam manducare; hoc est corpori et sanguini Domini communicare. Et quare illis iam non licet, subdit, quia unusquisque cenam suam presumit, id est sumit ante cenam Dominicam, et ita pransi sumitis Dominicam cenam: quod iam non  licet, sed solum ieiunis. Et secundum hanc lectionem manifestam habemus hic ab Apostolo auctoritatem quod nonnisi ieiuni debemus hoc sacramentum accipere. Alibi autem in toto Apostolo ita manifeste non habetur: Quoniam Dominus iehsu. Quia circa hoc sacramentum salus nostra consistit, et eo nullum est in Ecclesia maius, preter serien apostolicam quedam hic queri solent, que, quia fidei necessaria sunt, pretermitti non debent.

Notandum tamen primo et sane intelligendum, quia in fine cuiusdam glosse super hunc locum habetur, quia caro Christi pro salute corporis, sanguis pro anima nostra. Nonne utrumque, hoc est caro Christi et sanguis, utrumque in nobis operatur, hoc est salutem anime et corporis? quare ergo diuidit,  quasi non utrumque utriusque salutis sit effectiuum? Alibi dicit Apostolus: Christus mortuus est propter delicta nostra, et resurrexit propter iustificationem nostram ; tamen et mors Christi utrumque operatur in nobis, scilicet peccatorum remissionem, et nostram iustificationem, et resurrectio utrumque. Consimiliter dictum est quod caro Christi salutem corporis, et anime salutem operatur sanguis; licet utrumque utriusque salutem operetur in nobis. Caro enim magis proprie ad corpus, sanguis uero ad animam referri solet; quia sedes anime in sanguine est. Amplius autem, quia caro sumitur in specie panis, qui est cibus corporis et substentatio; sanguis uero in specie uini quod  generat letitiam mentis. Panis enim cor hominis confirmat, et uinum letificat; sub utraque specie sumitur totus Christus. Si autem sub altera tantum sumeretur, ab alterius tantum, id est anime uel corporis salutem ualere significaretur. Sed queritur, quare sacramentum in hac specie panis et uini potius celebretur, quam aliarum rerum. Ideo, quia ipse auctor et dator huius sacramenti sub his speciebus illud consecrauit et dedit; et ideo in specie panis de frumento, quia ipse se granum frumenti nominauit quod ceteris granis dignius est et utilius. Sunt autem tria circa hoc sacramentum attendenda; significantia tantum, significata et significantia, et significata tantum. Significantia tantum, species uisibiles: que sacramenta dicuntur,  iuxta illud: Sacramentum est uisibile signum inuisibilis gratie Dei. Significata et significantia sunt ipsum corpus et sanguis Christi. Corpus enim Christi per speciem panis ibi designatur, sanguis uero per speciem uini. Item corpus Christi, quod ibi sumitur, corpus significat Ecclesie, sanguis uero caritatem, sumpta proprietate significandi a natura specierum uisibilium, in quibus sumuntur, quemmadmodum in hac Epistola dictum est. Significata tantum sunt corpus Christi, quod est Ecclesia, et caritas, per quam unitur capiti suo, quod est Christus, et in qua tanquam in sanguine uita est huius corporis.

Item queritur utrum substantia panis transeat in corpus Christi, et substantia uini in sanguinem,  quod omnino credendum est. Si ergo substantia illa panis materialis per sacerdotalem benedictionem transit in uerum corpus Christi, et uinum in sanguinem, substantia panis erit corpus Christi; ergo aliqua substantia que non est nata de uirgine erit corpus Christi. Non est uerum. Sicut substantia humana est Deus, non tamen aliqua substantia, que non sit ab eterno, est Deus, uel, aliquid, quod non sit ab eterno. De accidentibus illis que post consecrationem uidentur et sentiuntur, in quo subiecto remaneant, solet queri. Et sunt, qui dicant, illa in ere fundari; sunt qui in oculis intuentium, sunt qui sine subiecto illa manere credant: quod uerisimilius uidetur, licet contra naturam eorum hoc es e uideatur. Non enim querendus est hic ordo nature,  ubi supra naturam est, quod totum agitur. De fractione etiam queri solet, cuius rei sit, id est quid ibi frangatur, et quid partes ille significent fractionis. Dicunt quidam, solum sacramentum ibi frangi, eo quod corpus Christi impassibile sit, et nullam recipiat fractionem, nullam partium diuisionem. Sed quomodo uera tunc erit illa confessio Berengarii, que Rome coram papa, presentibus 113 episcopis, facta est, et scripta? Confessus etenim panem et uinum, que in altari ponuntur, post consecrationem non solum sacramentum, sed etiam uerum corpus et sanguinem Christi esse, et sensualiter non solum sacramentum, sed in ueritate manibus sacerdotum tractari et frangi, et fidelium dentibus atteri. Ecce dicit, quia corpus Christi frangitur in ueritate,  fidelium dentibus atteritur. Eadem ratione ibidem in ueritate uidetur non solum oculis cordis, sed corporis. Error Berengarii fuit, quod post consecrationem panis, panis remanebat et solum sacramentum corporis Christi, non uerum corpus eius ibi erat. Sua uero confessione, fidei expressit ueritatem, dicens, non solum sacramentum fractioni illi subesse, quod prius crediderat, sed corpus Christi in ueritate. Corpus enim Christi in ueritate est, quod uidetur, quod frangitur, et fidelium dentibus atteritur. Sed quomodo, inquis, impassibile frangitur, quomodo indiuisibile diuiditur? Respondemus Quomodo Deus mori potuit, si immortalis fuit, quomodo comprehendi, si incomprehensibilis? Secundum  aliud et aliud dicis et tamen unus et idem. Sic unum et idem corpus impassibile, et tamen frangitur; sed secundum aliud et aliud, utrumque tamen in ueritate, quod secundum se et in se impassibile est, in sacramento diuiditur, in sacramento uidetur, et dentibus fidelium atteritur. Hec tamen omnia in ueritate, et in phantasmate nichil. Quod autem in tres diuiditur portiones, est propter sacramentum corporis Christi, id est capitis et membrorum. Una enim duarum, que extra calicem remanent, caput huius corporis iam impassibile, iam glorificatum significat; altera membra illa corporis huius, que iam impassibilia, et iam glorificata, capiti suo in requie coniunguntur; tertia, que sanguini admiscetur, illa membra corporis huius figurat, que nondum  mortem euaserunt; que adhuc in laboribus huius uite detinentur.

Queritur autem de aqua, quare in hoc sacrificio apponatur, et utrum ut uinum in sanguinem conuertatur. Non ideo apponitur, ut quorumdam fortassis habet opinio, quia pariter cum sanguine fluxit de latere Christi. Illa enim significauit aquam baptismatis, quod purificandi uirtutem habet a sanguine Christi. Ideo tamen pariter sanguis et aqua, quia nec sine sanguine salus, nec sine baptismo. Aqua uero, que in calice ponitur, ut dicunt, significat populum, qui per Christi passionem est redemptus. Unde si uinum tantum quis offeret, sanguis Christi incipit esse sine nobis. Si enim uinum tantum quis offerat sine aqua, simpliciter uel ignoranter, consecrat quidem, sed  penitentiam agere debet. Quod autem aqua uertatur in sanguinem, nobis uidetur. Si enim per uinum Iudaicus populus designatur, quod plerumque fit, et per aquam gentiles, cum uterque sit de corpore Christi, utrumque in sanguinem, hoc est uinum et aqua, conuerti uidetur. Queritur etiam utrum debeat concedi, quod Christus quotidie immoletur. De quo Augustinus: Semel immolatus est in seipso Christus, et tamen quotidie immolatur in sacramento, uocaturque, ipsa carnis immolatio, que sacerdotis manibus fit, Christi passio et mors, et crucifixio, non rei ueritate, sed significati mysterio. Immolatio hec non est occisionis, sed significationis, et representationis. Queri preterea solet utrum corpus Christi sumptum a nobis uadat in uentrem, aut aliquid  tale. Huiusmodi questionem utinam nemo faceret! eam tamen facienti S. Ambrosius respondet: Non iste panis est, qui uadit in corpus, sed panis uite est eterne, qui anime nostre substantiam fulcit. Si mucidum fiat, si a muribus corrodatur, uel aliquid minus honestum circa ipsum fiat, sacramentum tamen, etsi uideatur, nichil tale contaminat. Ipsum enim nullius immunditie sordes attengunt, etsi circa speciem sacramenti uideantur accidere.

Hic calix. Continens pro contento, calix pro sanguine, quia in calice sanguis. Calix in Scriptura pluribus modis accipitur. Aliquando per calicem sanguis Christi designatur, sicut hic, et in psalmo: Calix meus inebrians quam preclarus est!   Aliquando ipsa mors Christi, et suorum, ut ibi: Potestis bibere calicem, quem ego bibiturus sum?  Que ideo calix dicitur, quia ad mensuram est, ut eius acerbitas sustinentis patientiam non excedat. Dicitur etiam calix pena malorum, ut ibi: Pluet super peccatores laqueo: ignis sulphur et spiritus procellarum, pars calicis eorum , quia eis ad mensuram sunt genera tormentorum.

Hic calix est nouum testamentum, id est Noui Testamenti confirmatio; quia morte testatoris confirmatur. Quare hoc Testamentum Nouum, et aliud uetus dicatur? Dici potest, quod hoc ad similitudinem noui panni dicitur, qui colorem habet, et splendorem:  calorem caritatis et splendorem boni operis. uetus Testamentum similitudinem tenet ueteris Testamenti in deformitate et frigiditate. Deformitatem procul dubio habent obseruantie ille ueteris Testamenti, et sacrificiorum ritus. Habent et frigiditatem; quia timore fiunt et non amore.

Reus erit corporis et sanguinis Domini, hoc est, reatum Dominice mortis incurret. Non enim minorem ei facit iniuriam, qui in uase eum locat immundo, quam qui eum crucis affixit patibulo. uel reus erit corporis, etc., quia beneficium mortis eius, quantum in se est, euacuat, ut Christus frustra esse mortuus uideatur: Probet autem se, interrogando conscientiam: cuius semper debet esse responsio, quia non est dignus ad tantum sacramentum  accedere. Sed interest, quomodo. Si enim eum conscientia de criminali accusat, et accipit, iudicium sibi manducat et bibit. Si uero in mortali peccato se non inuenit, quia sine quotidianis non est, peniteat de ipsis, et communicet dicens cum illo centurione: Domine, non sum dignus, etc.  Quid ergo? Nonne dignus est communicare? Non digne communicat? Alioqui iudicium sibi manducat et bibit. Et, si dignus est, et dicit se indignum, mentitur, et ita fit indignus. Quomodo non est mentitus Apostolus, ubi ait: Non sum dignus uocari apostolus , et tamen dignus erat; nec iste, qui dicit se indignum communicare, et tamen dignus est. Excellentiam enim tanti sacramenti considerat et propria merita, que tante rei equiparari  non possunt. Ex misericordia ergo Dei est, quod dignus est, qui paruum bonum ei reputat pro maiori, qui fidem Abrahe ei reputauit pro iustitia, ut ibi dictum est.

Notandum autem quod S. Augustinus duos manducandi Christum modos assignat: unum, quo manducant  eum boni et mali; alterum, quo tantum boni. Unum sacramentaliter, alterum spiritualiter. Unde et idem dicit: Qui discordat a Christo, nec carnem Christi manducat, nec sanguinem bibit, etsi tante rei sacramentum ad iudicium quotidie accipit. Hec uerba, nisi cautum et catholicum habuerint interpretem, simplicitatem fidei facile decipient. Dictorum ergo intelligentia ex causis est assumenda dicendi. Ideo enim dicit eum qui a Christo discordat Christi carnem non manducare; quia per hanc manducationem Christo non incorporatur. Causam habet, sed effectum non sequitur. Non manducat quia ad utilitatem sibi non manducat. Sicut nec habere dicitur quis, quod ad utilitatem suam non habet. Ut ibi: Ei autem qui non habet, et quod  habet, auferetur ab eo .

Quod si nos iudicauerimus. Quomodo homo se debeat iudicare S. Augustinus in libro homiliarum, De penitentia, his uerbis ostendit, dicens: uersetur ante oculos imago futuri iudicii et ascendat homo aduersus se tribunal mentis sue, et constituat se ante faciem suam atque, constituto in corde iudicio, adsit accusatrix cogitatio, et testis conscientia, et carnifex timor. Inde quidam sanguis animi confitentis per lacrymas profluat. Postremo ab ipsa mente talis sententia proferatur, ut se indignum homo iudicet participatione corporis et sanguinis Domini, ut qui separari a regno timet per ultimam sententiam, ad tempus per ecclesiasticam disciplinam a sacramento celestis panis separetur. Indigne enim accipit, si  tunc accipit, cum deberet agere penitentiam. Sed hoc de publice penitentibus, hoc est extra Ecclesiam agentibus, dictum esse uidetur. Ceteri, nondum peracta penitentia, communicare possunt et debent statutis temporibus.




ANNO DOMINI MCXC.
BONACURSUS EX HAERETICO CATHOLICUS





uITA HAERETICORUM Quam patefecit Bonacursus, quondam hereticus, nunc autem Catholicus
(Spicil. ed. in-fol., t. I, p. 208



MANIFESTATIO HAERESIS CATHARORUM  , QUAM FECIT BONACURSUS, QUI QUONDAM FUIT MAGISTER ILLORUM, MEDIOLANI, CORAM POPULO.


In nomine Domini nostri Iesu Christi.

Dominus noster iehsu Christus, qui Ecclesiam suam semper et ubique protegit et gubernat, atque fidem catholicam confirmat et conseruat, errores illorum, qui Cathari uocantur, manifestare et aperire per suam sanctam misericordiam uolens; quemdam episcopum doctorem, Bonacursum nomine, misericorditer gratia sancti Spiritus illuminauit, et ad sinum sancte matris Ecclesie per gratiam renouauit; unde immensas laudes Deo omnibusque sanctis referamus. Illorum quidem heresis non solum formidabilis, uerum etiam ad loquendum  seu ad audiendum nimis est terribilis atque exsecrabilis. Nam quidam illorum dicunt Deum creasse omnia elementa, alii dicunt illa elementa diabolum creasse; sententia tamen omnium est, illa elementa diabolum diuisisse. Dicunt etiam eumdem diabolum Adam de limo terre fecisse, et quemdam angelum lucis in eo summa ui inclusisse, de quo credunt dictum esse in Euangelio: Homo quidam descendebat a Ierusalem in Iericho, etc. . Euam dicunt fecisse, cum qua concubuit,  et inde natus est Cain, de sanguine cuius dicunt natos esse canes, ideoque tam fideles sunt hominibus. Coniunctio Ade cum Eua, ut dicunt, fuit pomum uetitum. Alium errorem inducunt, scilicet omnia que facta sunt in ere, in mari et in terra, facta esse a diabolo, sicut homines, animata et inanimata. Ex filiabus Eue et demonibus dicunt natos esse gigantes, qui cognouerunt per demones patres suos diabolum omnia creasse. Unde diabolus dolens eos ista scire, dixit: Penitet me fecisse hominem . Unde quia Ne hoc ignorauit, a diluuio liberatus est, cui dicunt dictum esse a diabolo: Ingredere in arcam . Enoc ab eodem translatum esse dicunt.

 Iterum asserunt, quecunque sunt facta uel dicta Abrahe, Isaac et Iacob, a demone dicta et facta esse. Dicunt etiam quod diabolus Moysi in rubo apparuit, et locutus est ei. Insuper miracula que facta sunt in conspectu Pharaonis per Moysen; et quod filii Isrel per mare Rubrum transierunt, et educti sunt in terram promissionis; et de locutione Dei ad ipsum, et de lege quam dedit illi Deus: omnia ista dicunt et credunt esse facta ab ipso diabolo  magistro eorum. De dictis sanctorum prophetarum dicunt quedam esse reuelata a Spiritu Dei, quedam a spiritu maligno. Unde Apostolus: Omnia probate; quod bonum est, tenete . Dauid propter adulterium et homicidium damnant. Eliam in curru a diabolo delatum esse dicunt. De angelo a Deo Zacarie misso, angelum diaboli asserunt. Ipsum quoque Ioannem, quo nemo maior est, testante Domino, damnant: Quare? Quia Dominus dicit in Euangelio: Qui minor est in regno celorum, maior est illo . Et quia dubitauit de Christo, cum dixit: Tu es qui uenturus es, an alium exspectamus?  Mariam matrem Domini nostri credunt natam fuisse . . . de Christo dicunt, quod non habuit animatum corpus,  non manducauit, neque bibit, sed nec aliqua secundum hominem fecit, sed uidebatur ita. Dextrum latronem dicunt in inferno esse. Non credunt corpus Christi resurrexisse, nec in celum assumptum fuisse, neque carnis resurrectionem, nec Christum descendisse in infernum. Non credunt Filium equalem Patri, quia dixit: Pater maior me est . Crucem dicunt characterem esse bestie, que in Apocalypsi esse legitur, et abominationem stantem in loco sancto. Beatum Syluestrum dicunt Antichristum fuisse, de quo legitur in Epistolis: Filius perditionis est, qui extollitur supra omne quod dicitur Deus . A tempore illo dicunt Ecclesiam esse perditam. Nullum credunt in coniugio saluari posse.

 Doctores autem damnant omnes; uidelicet Ambrosium, Gregorium, Augustinum, Hieronymum, et alios uniuersaliter damnant. Si quis manducauerit carnem, uel oua, seu caseum, uel aliquid bestialis nature, quod damnationem sibi manducat. Per baptismum aque Spiritum sanctum nullo modo credunt posse accipi; nec aliquam substantiam uisibilem credunt ullo modo in corpus Christi posse conuerti. Credunt etiam, [quod] omnis qui iurat, damnabitur, et credunt nullum posse saluari, nisi quadam sua impositione manuum, quam baptismum appellant, et renouationem sancti Spiritus. Ipsum diabolum credunt esse solem, lunam dicunt esse Euam, et per singulos menses dicunt eos fornicari,  ut uir cum aliqua meretrice. Omnes stellas credunt esse demones. Ad ultimum dicunt sine illis neminem posse saluari. Ecce talis est heresis Catharorum, a qua Deus auertat uniuersalitatem Catholicorum. Amen.



ADuERSUS HAERETICOS QUI CATHARI uOCANTUR.

Christus Dei Filius, Dominus et Redemptor noster, qui cum Patre et Spiritu sancto unus est Deus, uenturi prescius erroris, hoc modo suos communit discipulos: uidete, inquit, ne quis uos seducat; multi enim uenient in nomine meo, dicentes: Ego sum Christus, et multos seducent . Ac paucis intermissis subiungit: Et multi pseudoprophete surgent, et seducent multos. Et quoniam abundauit iniquitas, refrigescet caritas  multorum  Et iterum: Surgent, inquit, pseudochristi et pseudoprophete, et dabunt signa magna et prodigia, ita ut in errorem inducantur, si fieri potest, etiam electi . Petrus etiam apostolus in Epistola II: Fuerunt et pseudoprophete in populo, sicut et in nobis erunt magistri mendaces, qui introducunt sectas perditionis, et eum qui emit eos, Deum esse negant; superinducentes sibi sectas perditionis, audaces, sibi placentes, qui sectas faciunt blasphemantes. Hi uero irrationabilia uelut pecora sunt. Naturaliter in captionem et in perniciem in his que ignorant, blasphemantes, in corruptione sua peribunt . Paulus quoque in Epistola III ad Timotheum: Spiritus, inquit, manifeste dicit, quod in nouissimis temporibus  discedent quidam a fide, attendentes spiritus erroris, et doctrinis demoniorum in hypocrisi loquentium mendacium, etc. .

Et quis tam parui sensus est, qui non apertissime intelligat istud esse tempus, de quo prophetie predicte loquuntur? Nonne iam ciuitates, suburbia, uillas et castella huiusmodi pseudoprophetis plena esse uidemus? Qui uerbi semen suis conculcantes pedibus, zizaniam sui erroris seminare non desistunt, atque sponsam Christi, sanctam uidelicet Ecclesiam, pestifero ueneno nimia importunitate corrumpere nituntur. Quapropter uelocius surgentes non ultra differamus, sed gladio spiritus celeriter arrepto illis obuiemus ac uiriliter resistamus, et quam pestifera illorum sit doctrina, Scripture sacre  testimonio apertissime ostendamus. Ascendamus ex aduerso et opponamus nos murum pro domo Isrel contra inimicos crucis Christi, ne prophetice maledictioni subiacentes audiamus: Maledictus qui prohibet gladium suum a sanguine . Apprehendamus arma et scutum, et exsurgamus in adiutorium Domini. Effundamus gladio et expugnemus eos qui persequuntur et dispergere nituntur oues Domini, de illius adiutorio confidentes, qui dixit: Dabo uobis os et sapientiam, cui non poterunt resistere et contradicere omnes aduersarii uestri . Prosternamus istos seductores, quos uidemus quosdam errores suos Scripturarum testimonio peruerso intellectu confirmare, quosdam  uero corrupti sensus magis demonum instinctu fingere, quam Scripturarum auctoritate fulcire. Quod ergo Scripture testimonio asserere nituntur, eiusdem testimonio omnino destruamus. Quod autem uelut deliramenta coniicere uidentur, tanquam sint indigna responsione, pedibus conculcemus.



CAP. I. Quod omnia, tam uisibilia quam inuisibilia, a Deo creata sunt omnipotente.

Ioannes cap. I: Omnia per ipsum facta sunt, et sine ipso factum est nichil.: Item: In mundo erat, et mundus per ipsum factus est, et mundus eum non cognouit . Paulus in Epistola ad Colossenses, cap. II: Quia in ipso condita sunt uniuersa in celo et in terra, uisibilia et inuisibilia; siue throni, siue dominationes, siue potestates, siue  principatus, omnia per ipsum et in ipso creata sunt. Ad Hebreos, cap. I: Et tu in principio, Domine, terram fundasti, et opera manuum tuarum sunt celi; ipsi peribunt, tu autem in eternum permanebis. Item cap. III: Omnis domus fabricatur ab aliquo; qui autem omnia creauit, Deus est. In Actibus apostolorum: Tu autem, Domine, fecisti celum et terram, mare et omnia que in eis sunt; da seruis tuis cum fiducia loqui uerbum tuum . Item: Quam domum edificabitis mihi; aut quis locus requietionis mee? Nonne manus mea fecit hec omnia?  Item cap. XuII: Paulus ego annuntio uobis Deum, qui fecit hunc mundum, et omnia que in eo sunt; in quo uiuimus et mouemur et stamus. In Apocalypsi: Dignus es, Domine  Deus noster, accipere gloriam et honorem et uirtutem, quia tu creasti omnia, et propter tuam uoluntatem erant, et creata sunt . Item: Timete Dominum et date illi honorem, quia uenit hora iudicii eius; et adorate eum qui fecit celum et terram, et omnia que in eis sunt, et fontes aquarum .



CAP. II. Quod omnipotens Deus Adam et Euam, atque omne genus hominum creauit.

Mattheus cap. XIX: Quod fecit ab initio, masculum et feminam fecit eos. Et dixit: Propter hoc relinquet homo patrem et matrem suam, et adherebit uxori sue, etc. Marcus cap. X: Ab initio creature masculum et feminam fecit eos Deus. Lucas cap. III: Et ipse  erat incipiens quasi  annorum triginta, ut putabatur filius Ioseph, qui fuit Eli, usque, qui fuit Adam, qui fuit Dei. Item cap. XI: Stulti, nonne qui quod deforis est, fecit, etiam id quod intus est, fecit? Paulus in Epistola ad Galatas cap. I: Cum autem complacuit ei qui me segregauit de utero matris mee, etc. Mattheus cap. u: Diligite inimicos uestros, benefacite his qui oderunt uos, et orate pro persequentibus et calumniantibus uos, ut sitis filii Patris uestri qui in celis est, qui solem suum oriri facit super bonos et malos, et pluit super iustos et iniustos. In Actibus apostolorum cap. XIu: Et quidem non sine testimonio nos relinquit, benefaciens, de celo dans pluuiam et tempora fructifera,  implens cibo, et letitia corda nostra.



CAP III. De lege Moysi serui Dei, quod ab omnipotenti Deo data sit.

Mattheus cap. u: Nolite putare quoniam ueni soluere legem aut prophetas; non ueni soluere legem, sed adimplere. Item: Omnia quecunque uultis ut homines uobis faciant, et uos illis facite similiter. Hoc est enim lex et prophete . Item cap. XIX: Et ecce unus accedens, ait illi: Magister bone, quid boni faciam, ut habeam uitam eternam? Qui dixit ei: Cur me interrogas de bono? unus est bonus Deus: si uis ingredi ad uitam, serua mandata. Dixit illi: Que? iehsu autem dixit illi: Non homicidium facies; non adulterabis; non facies furtum; nec falsum testimonium  dices. Honora patrem tuum et matrem; et diliges proximum tuum, sicut teipsum. Lucas cap. II: Et postquam impleti sunt dies purgationis eius secundum legem Moysi, tulerunt illum in Ierusalem, ut sisterent eum Domino, sicut scriptum est in lege Domini. Item cap. XuI: Habent Moysen et prophetas, audiant illos. Si Moysen et prophetas non audierint, neque si quis ex mortuis surrexerit, credent. Paulus in Epistola ad Rom. cap. uII: Lex quidem sancta, et mandatum sanctum, et iustum et bonum. In Epistola ad Galatas cap. III: Quid igitur, lex propter transgressionem posita est? Item sequenti: Ea lex pedagogus noster fuit in Christo .



CAP. Iu. Ioannes Baptista, Abraham, Isaac et Iacob, et Moyses sint electi et amici Dei.


Lucas cap. I: Ait Angelus Domini: Ne timeas Zacaria; quoniam exaudita est deprecatio tua, et uxor tua Elisabeth pariet tibi filium, et uocabis nomen eius Ioannem, et erit tibi gaudium et exsultatio, et multi in natiuitate eius gaudebunt. Erit enim magnus coram Domino; uinum et siceram non bibet, et Spiritu sancto replebitur adhuc ex utero matris sue, et multos filiorum Isrel conuertet ad Dominum Deum ipsorum. Et ipse precedet ante illum in spiritu et uirtute Elie, etc. In Mattheo Dominus dixit ad turbas de Ioanne: Quid existis uidere? prophetam? Et etiam dico uobis, et plus quam prophetam. Hic est de quo scriptum est: Ecce ego mitto Angelum meum ante faciem tuam, qui preparabit  uiam tuam ante te. Amen dico uobis, non surrexit inter natos mulierum maior Ioanne Baptista. Qui autem minor est in regno celorum, maior est illo . Item Lucas cap. XIII: Cum uideritis Abraham, Isaac et Iacob, et omnes prophetas in regno Dei, uos expelli foras. Et uenient ab Oriente et Occidente, ab Aquilone et Austro, et accumbent in regno Dei. Ecce sunt nouissimi qui erant primi, et sunt primi qui erant nouissimi. In Actibus apostolorum cap. III: Deus Abraham, Deus Isaac et Deus Iacob, Deus patrum nostrorum glorificauit Filium suum Iesum. Et infra: uos estis filii prophetarum et testamenti, quod disposuit Deus ad patres nostros, dicens ad Abraham: In semine  tuo benedicentur omnes familie terre . In Apocalysi cap. Xu: Et uidi tanquam mare uitreum mistum igne, et eos qui uicerunt bestiam, et magnitudinem eius, et numerum nominis eius, stantes supra mare uitreum, habentes citharas, et cantantes canticum Moysi serui Dei, et canticum Agni, dicentes: Magna et mirabilia opera tua, Domine Deus omnipotens.



CAP. u. Quod coniugium a Deo sit institutum, et quod in eo possumus saluari.

Mattheus cap. u, dictum est: Qui dimiserit uxorem suam, det illi libellum repudii; ego autem dico uobis, quia omnis qui dimiserit uxorem suam, excepta fornicationis causa, facit eam mecari; et qui dimissam duxerit, adulter est. Item cap. XIX:  Et accesserunt ad eum Pherisei tentantes et dicentes: Si licet homini dimittere uxorem suam quacunque ex causa. Qui respondens ait: Non legistis quod qui fecit ab initio, masculum et feminam fecit eos. Et dixit: Propter hoc relinquet homo patrem et matrem suam, et adherebit uxori sue, et erunt duo in carne una. Itaque iam non sunt duo, sed una caro. Quos ergo coniunxit Deus, homo non separet. Dicunt illi: Quid ergo mandauit Moyses dare libellum repudii, et dimittere? Ait illis: Quoniam Moyses ad duritiam cordis uestri permisit uobis dimittere uxores uestras, ab initio autem non fuit sic. Dico autem uobis, quia quicunque dimiserit uxorem suam, nisi ob fornicationis causam, et aliam duxerit, mechatur; qui et dimissam,  etc. Paulus in Epistola ad Corinthios prima cap. uII: De quibus autem scripsistis mihi, bonum est homini mulierem non tangere; propter autem fornicationem unusquisque suam uxorem habeat, et unaqueque uirum habeat. Uxori uir debitum reddat, et uxor uiro. Mulier sui corporis potestatem non habet, sed uir. Similiter autem et uir sui corporis potestatem non habet, sed mulier. Nolite fraudare inuicem, nisi forte ex consensu ad tempus, ut uacetis orationi, et iterum reuertimini in id ipsum, ne tentet uos Satanas propter incontinentiam uestram. Item: Alligatus es uxori? noli querere solutionem. Solutus es ab uxore? noli querere uxorem. Si autem acceperis uxorem, non peccasti.  Qui matrimonio iungit uirginem suam, bene facit; et qui non iungit, melius facit. Mulier alligata est legi, quanto tempore uir eius uiuit. Quod si dormierit uir eius, liberata est a lege uiri; cui uult, nubat, tantum in Domino; beatior autem erit, si sic permanserit secundum meum consilium. Puto autem quod et ego spiritum Dei habeam . Ad Timotheum cap. u: uolo iuniores nubere, filios procreare, matresfamilias esse, nullam occasionem dare aduersario maledicti gratia .



CAP. uI. Quod Filius Dei ueram carnem assumpsit, in qua dormiuit, manducauit et bibit, etiam post resurrectionem.

Mattheus cap. I: Iacob genuit Ioseph uirum Marie, de qua natus est iehsu qui uocatur Christus.  Item cap. uIII: Ipse uero dormiebat, et accesserunt et suscitauerunt. Item cap. XI: uenit Filius hominis manducans et bibens. Lucas cap. XXIu: Et quid turbati estis, et cogitationes ascendunt in corda uestra? uidete manus meas et pedes meos, quia ego sum; palpate et uidete, quia spiritus carnem et ossa non habet, sicut me uidetis habere. Et cum hoc dixisset, ostendit eis manus et pedes. Adhuc autem illis non credentibus et mirantibus pre gaudio dixit: Habetis hic aliquid quod manducetur? At illi obtulerunt ei partem piscis assi, et fauum mellis. Et cum manducasset coram eis, sumens reliquias dedit eis. Ioannes cap. I: Et uerbum caro factum est, et habitauit in nobis.  In Epistola Ioannis prima cap. Iu: Omnis spiritus qui confitetur Iesum Christum in carne uenisse, ex Deo est; et omnis qui soluit Iesum, ex Deo non est, et hic Antichristus est, de quo audistis, quia uenit, et nunc iam est in mundo. In Apocalypsi cap. I: Qui dilexit nos, et lauit nos a peccatis nostris in sanguine suo.



CAP. uII. Quod panis qui in altare ponitur, et uinum conuertatur post sanctificationem in corpus et sanguinem Domini, et quod nullus, nisi qui manducauerit, saluetur.

Mattheus cap. XXuI: Cenantibus discipulis, accepit iehsu panem, et benedixit, ac fregit, deditque discipulis suis, et ait: Accipite et comedite, hoc est corpus meum. Et accipiens calicem, gratias  egit, dedit eis dicens: Bibite ex hoc omnes, hic est enim sanguis meus noui testamenti, qui pro multis effundetur in remissionem peccatorum. Ecce habes, o heretice, quod panis et uinum post benedictionem conuertuntur in corpus et sanguinem Domini. Nam quod ante benedictionem panis dicitur, post benedictionem corpus et sanguinem manifeste asserit; quod qui non manducauerit, uitam non habebit, qui uero manducauerit, uitam obtinebit. Unde Dominus in Euangelio secundum Ioannem: Amen amen dico uobis, nisi manducaueritis carnem Filii hominis, et biberitis eius sanguinem, non habebitis uitam in uobis. Qui manducat meam carnem, et bibit meum sanguinem, habet uitam;  et ego resuscitabo eum in nouissimo die. Caro enim mea uerus est cibus, et sanguis meus uere est potus. Qui manducat meam carnem, et bibit meum sanguinem, in me manet, et ego in eo . Apostolus quoque in Epistola I ad Corinthios cap. X: Calix benedictionis, cui benedicimus, nonne communicatio Domini est? Et panis quem frangimus, nonne participatio Christi est? Et infra cap, XI: Ego enim accepi a Domino quod et tradidi uobis, quoniam Dominus iehsu in qua nocte tradebatur, accepit panem, et gratias agens fregit, et dixit: Accipite et manducate, hoc est corpus meum quod pro uobis tradetur; hoc facite in meam commemorationem. Similiter et postquam cenauit, dicens: Hic est calix noui  testamenti in meo sanguine, hoc facite in meam commemorationem. Quotiescunque bibetis, etc. usque: Qui manducat et bibit indigne, iudicium sibi manducat et bibit, non diiudicans corpus Domini.



CAP. uIII. De resurrectione mortuorum in die nouissimo.

Lucas cap. XX: Filii huius seculi nubunt et tradunt ad nuptias; illi autem qui digni habentur seculo illo ex resurrectione ex mortuis, neque nubent, neque ducent uxores, neque ultra mori poterunt; equales enim angelis sunt, et filii sunt Dei, cum sint filii resurrectionis. Quod resurgent mortui, et Moyses ostendit secus rubum, sicut dixit: Deum Abraham et Deum Isaac et Deum Iacob;  Deus autem non est mortuorum, sed uiuorum, omnes enim uiuunt ei. Ioannes cap. uI: Hec est uoluntas Patris mei qui misit me, ut omne quod dedit mihi Pater, non perdam ex eo, sed resuscitem illud in nouissimo die: hec est autem uoluntas Patris mei qui me misit, ut omnis qui uidet Filium, et credit in eum, habeat uitam eternam; et ego resuscitabo eum in nouissimo die. Paulus in Epistola I ad Cor. cap. Xu: Si Christus predicatur quod resurrexerit a mortuis, quomodo quidam dicunt in uobis, quoniam resurrectio mortuorum non est, neque resurrexit? Si autem Christus non resurrexit, inanis est predicatio nostra, inanis est et fides nostra. Et multa alia que de resurrectione in hoc capitulo loquitur Apostolus, usque:  Mysterium ecce uobis dico, omnes quidem resurgemus, sed non omnes immutabimur. In momento, in ictu oculi, in nouissima tuba; canet enim tuba, et mortui resurgent incorrupti, et nos immutabimur, etc.



CAP. IX. Quod carnes, caseus, oua et lac absque peccato manducari possunt.

Mattheus cap. Xu: Audite et intelligite nunc. Quod intrat in os, non coinquinat hominem; sed quod procedit ex ore, hoc coinquinat hominem. Paulus in Epistola ad Rom. cap. XIu: Is qui manducat, non manducantem non spernat; et qui non manducat, manducantem non iudicet. Item: Scio et confido in Domino Iesu, quia nichil commune  per ipsum, nisi ei qui existimat quid commune esse, illi commune est. Item: Omnia quidem munda sunt, sed malum est homini qui per offendiculum manducat. Paulus in Epistola I ad Cor. cap. X: Omne quod in macello uenit, manducate, nichil interrogantes propter conscientiam: Domini est terra et plenitudo eius. Item: Si quis infidelium uocat uos ad cenam, et uultis ire, omne quod uobis ponitur, manducate. Ad Coloss. cap. II. Nemo uos iudicet in cibo aut in potu. Ad Tim. cap. Iu: Spiritus manifeste dicit, quod in nouissimis temporibus discedent quidam a fide, attendentes spiritibus erroris, et doctrinis demoniorum in hypocrisi loquentium mendacium, et cauteriatam habentium suam conscientiam, prohibentium  nubere, abstinere a cibis quos Deus creauit ad percipiendum cum gratiarum actione fidelibus, et his qui cognouerunt ueritatem. Quod omnis creatura Dei bona, et nichil reiiciendum quod gratiarum actione percipitur; sanctificatur enim per uerbum Dei et orationem. Ad Tit. cap. I: Omnia munda mundis, coinquinatis autem et infidelibus nichil est mundum, si in iniquitate sunt eorum mens et conscientia.



CAP. X. Quod ueritatem iurare necessitate exigente, cupiditate amota, non sit damnabile.

Super hoc quod dicis, o idiota cauteriate, mortale esse iurare, pro eo quod Dominus dicit, non iurare omnino, sit sermo uester, est, est; non, non ; sic respondemus, quia non precipiendo,  sed hortando et monendo hoc dixit, nec tum precepti necessitatem imposuit, sed consilium dedit; sed nec qui ueritatem iurat necessitate cogente, cupiditate amota, damnabile quiddam facit. Et quid est iurare, nisi mentis certitudinem pro manifesta utilitate uerbis confirmare? Nam et ipse Dominus iurauit, ubi dicit: Amen, amen dico uobis . Et Apostolus ubi dicit in Epistola sua: Inuoco Deum testem et animam meam . Et iterum: Deus mihi testis est . Item in Epistola ad Hebreos cap. uI: Abrahe namque promittens Deus, quoniam neminem habuit, per quem iuraret maiorem, iurauit per se ipsum, dicens: Nisi benedicens benedicam te, et multiplicans multiplicabo te. Et sic longanimiter  ferens, adeptus est repromissionem. Homines enim per maiorem sui iurant, et omnis controuersie eorum finis ad confirmationem est iuramentum. Item in Apocalypsi cap. X: Et Angelus Domini, quem supra mare uidi stantem et super terram, leuauit manum suam ad celum, et iurauit per uiuentem in secula seculorum, qui creauit celum et ea que in eo sunt, et terram et ea que in ea sunt, et mare et ea que in eo sunt, quia tempus amplius non erit. His itaque auctoritatibus colligere aperte possumus, quod non iurare, consilium est, non preceptum. Unde mentiri manifeste comprobaris, o heretice, [qui] mortale asseris iuramentum esse; quia sicut omne id quod in parte decernitur,  mortem irrogat non impletum; ita ea que [consuluntur] potius quam iubentur, facta prosunt, non facta [non] nocent.



ADuERSUS HAERETICOS QUI PASAGII NUNCUPANTUR.

Qualis sit eorum error, qui Pasagii uocantur, et quam illorum sit nefanda fides et doctrina, non iam paucis, sed quam pluribus apparet. Sed quia sunt nonnulli ad quorum notitiam nondum peruenit, tum pro istorum cautela et salute, tum pro illorum confusione et pudore, quod de eis sentio, scribere non piget, ut quo magis fuerit eorum nota dementia, eo amplius a cunctis contemnatur et conculcetur. Quia sicut bona sciri debent ut exerceantur, ita etiam mala scire conuenit ut penitus uitentur.

 Aduerte ergo tu qui nescis, quam peruersa sit illorum fides et doctrina. In primis enim dicunt, quod Mosaica lex sit ad litteram obseruanda, et quod Sabbatum et circumcisio et alie legales obseruantie adhuc habere statum debeant. Dicunt etiam quod Christus Dei Filius non sit equalis Patri, et quod Pater et Filius et Spiritus sanctus, iste tres persone non sint unus Deus et una substantia. Preterea ad augmentum sui erroris, omnes Ecclesie doctores, et uniuersaliter totam Ecclesiam Romanam iudicant et condemnant. Sed quia hunc suum errorem Noui Testamenti ac prophetarum testimonio [asserere] nituntur, proprio illorum gladio, Christi suffragante gratia, sicut Dauid Goliam, eumdem suffocemus.



CAP. I. Quod lex Mosaica sit spiritualiter obseruanda.


In Mattheo: Omnia quecunque uultis ut uobis faciant homines, et uos facite illis similiter; hec est enim lex et prophete . item Luc. cap. XuI: Omnis enim lex et prophete usque ad Ioannem per fidem sine operibus legis. Item ad Rom. cap. uI: Non enim sub lege estis, sed sub gratia. Item. seq. cap.: An ignoratis, fratres , quod lex dominatur in homine, quanto tempore uiuit. Nam que sub uiro mulier, uiuente uiro alligata est legi; si autem mortuus fuerit uir eius, liberata est a lege uiri, ut non sit adultera, si fuerit cum altero uiro. Igitur uiuente uiro uocabitur adultera, si fuerit cum alio uiro. Itaque, fratres mei, et uos mortificati estis  legi per corpus Christi, ut sitis alterius, qui ex morte resurrexit, ut fructificaremus Deo. Cum enim essemus in carne, passiones peccatorum que per legem erant, operabantur in membris nostris, ut fructificaremus morti. Nunc autem soluti sumus a mortis lege, in qua detinebamur, ita ut seruiamus in nouitate spiritus et in uetustate littere . Item cap. X: Ignorantes autem Dei iustitiam, et suam querentes statuere, iustitie Dei non sunt subiecti; finis enim legis ad iustitiam omni credenti. Et infra: Qui diligit proximum, legem impleuit . Paulus in Epistola II ad Cor. cap. u: uetera transierunt, et ecce omnia facta sunt noua. In eadem Epistola cap. III: Littera occidit, spiritus autem uiuificat. Item et ad Gal.  cap. III: Quid igitur lex? Propter transgressiones posita, donec ueniret semen cui promiserat, etc. Et infra: Itaque lex pedagogus noster fuit in Christo, ut ex fide iustificemur; at ubi uenit fides, iam non sumus sub pedagogo . Item cap. u: Omnis lex enim in uno sermone completur: Diliges proximum tuum sicut te ipsum. Et infra: Si spiritu ducimini, non estis sub lege . In Epistola ad Timoth. prima cap. I: Scimus autem quoniam bona est lex, si quis ea legitime utatur, scientes hoc, quod iusto non est lex, sed iniustis et subditis, impiis et peccatoribus, etc. In Epistola ad Hebreos, cap. uII: Reprobatio quidem fit precedentis mandati propter infirmitatem et inutilitatem. Item cap. uIII: Ecce dies ueniunt, dicit  Dominus, et consummabo super domum Isrel et super domum Iuda testamentum nouum, non secundum testamentum quod feci patribus eorum in die qua apprehendi manum eorum, ut educerem illos de terra Aegypti; dicendo autem nouum, ueterauit prius; quod antiquatur et senescit, prope interitum est. Item cap. uII: Nam supradicto translato sacerdotio, necesse est ut legis translatio fiat.



Decessatio est Sabbati, quod ad litteram non sit obseruandum.

Ioannes cap. u: Dicebant illi qui sanatus fuerat: Sabbatum est, non licet tibi tollere grabatum tuum. Respondit eis: Qui me sanum fecit, ille mihi dixit: Tolle grabatum tuum et ambula. Item: Iudei  propterea persequebantur Iesum, quia hec faciebat in Sabbato. iehsu autem respondit eis: Pater meus usque modo operatur; propterea ergo magis querebant eum Iudei interficere, qui non solum soluebat Sabbatum, sed et Patrem suum dicebat Deum, equalem se faciens Deo . Paulus ad Colossenses cap. II: Nemo uos iudicet in cibo, aut in potu, aut in participatione diei festi neomenie, aut Sabbatorum, que sunt umbra futurorum; corpus autem Christi. Isidorus: Si crimen, Sabbati otia non obseruare; cur iehsu Naue discipulus ac successor Moysi, precipiente Domino, septem diebus continuis, inter quos utique Sabbatum erat, exercitum et arma produxit, atque circumeunte arca, tubisque clangentibus Iericho muros  subuertit? Quid igitur iterum de Machabeis eloquar, de quibus scriptum est: Et nolebant Iudei in die Sabbati uindicare se de alienigenis, postea consilio accepto, pugnauerunt die Sabbati, et triumphauerunt de hostibus. Quilibet testimonio edocemur non pertinere ad fidem istum Sabbati elementarium diem, sed alium specialem. Nam hoc carnale Sabbatum non est datum propter purificationem, sed propter tentationem, dicente Domino: Ut tentem eos, utrum ambulent in uiis meis, an non; sex diebus colligetis manna, septimo non colligetis . Itaque dicit, ut tentem eos, ut appareat non fuisse preceptum propter iustificationem, sed propter tentationem. Hinc est quod per  Ezechielem prophetam loquitur, dicens: Dedi eis precepta non bona , id est que carnaliter obseruata suos obseruatores non seruant. Utique quedam carnali populo carnaliter agenda permissa sunt, que tamen ueniente Euangelio cessauerunt, sicut per prophetam dicit: Cessare faciam omne gaudium eius et Sabbata eius . Sed queritur: Si non, inquiunt, custodiendum Sabbatum, quare dictum est in mandatis Domini: Memento ut diem Sabbati sanctifices; sex diebus operaberis, et facies opera tua; septima autem die Sabbata Domini Dei tui sunt, non facies in ea omne opus . In opere enim sex dierum sex millia annorum demonstrabant. Mille enim anni apud Deum unius diei spatio comparantur, sicut  Propheta testatur: Quoniam mille anni ante oculos tuos tanquam dies una . Horum dierum Sabbatum, septimi millesimi anni tempus, ac requies futuri regni et seculi est; ubi iam nulla erit opera rerum, sed requies sola sanctorum. Est quippe aliud Sabbatum, de quo per Isaiam dicitur: Et erit quippe mensis ex mense Sabbatum . Mensis ex mense, id est ex perfectione bone operationis perfectum gaudium eterne uite. Et erit Sabbatum ex Sabbatis, quia qui hic cessauerit a peruerso opere, illic quiescet in celesti retributione. Sed iterum queritur, quare dixerit Ieremias: Custodite animas uestras, et nolite portare pondera in die Sabbati . Audi ergo eiusdem prophetie mysterium. Pondera portans in Sabbato, qui  credens in Christo non desinit a peccato; ipse enim est requies animarum, sicut iste dicit: Discite a me quia mitis sum et humilis corde, et inuenietis requiem animabus uestris . Adhuc tertio queritur, quare ille homo qui colligebat ligna in die Sabbati, atrociter iussu Dei fuerit a populo trucidatus. Intelligant ergo quod hec omnia in figura accidebant illis, scripta sunt enim ad correptionem nostram. Ille enim pristinus carnalisque est, qui dicit Sabbatum uiolari usquedum ligna colligent, propter quod [qui] est punitus, formam insinuat eius, qui cum carnali opere in die iudicii fuerit inuentus, pellendus est ab omnibus angelis, et statim morte nouissima puniendus. Sic ergo quecunque illis Iudeis per legem acciderint, formaliter intelligenda sunt.



De circumcisione, quod spiritaliter non ad litteram sit obseruanda.


Paulus in Epistola ad Romanos cap. II: Non enim qui in manifesto, Iudeus est; neque que in manifesto, in carne, est circumcisio; sed qui in abscondito, Iudeus est; et circumcisio carnis in spiritu, non littera, cuius laus non ex hominibus, sed ex Deo est. Item Gal. cap. u: Ecce ego Paulus dico, quoniam si circumcidamini, Christus uobis nichil proderit. In Epistola ad Colossenses cap. II: Circumcisi estis circumcisione [non] manufacta, in exspoliatione corporis [peccatorum] carnis, [in circumcisione Christi.]



Ratio quare circumcisio Abrahe data sit, et pro qua significatione.

 Isidorus: Accipe nunc primam causam circumcisionis. Quia enim secundum carnem erat Christus nasciturus, in quo cunctarum gentium fuerat benedictio repromissa, et [ab] Abraham usque ad Christum multa erant secula futura: preuidens Deus genus Abrahe, ne reliquis gentibus misceretur, et paulatim propago eius fieret incerta, populum Iudaicum circumcisionis signo notauit, ut uideret inter Aegyptios, Assyrios, inter Babylones, siue Chaldeos, hoc signaculo ab his siue a ceteris gentibus, quod distingueretur. Denique per quadraginta annos in eremo nullus est circumcisus, ibi quippe sine alterius commistione uiuebant; at ubi Iordanis alueum populus Isreliticus transmeauit, atque in terram promissionis peruenit, signum circumcisionis futuro  ex commistione gentium preuidit errori. Quam rationabiliter custodiendam esse credimus, quousque nasceretur Christus, qui ex semine Abrahe fuerat repromissus, quod non iam per circumcisionem carnis, sed per amputationem uitiorum mundaret corda omnium gentium. Unde Moyses ait: In nouissimis diebus circumcidet cor tuum et cor seminis tui . Et Dominus per Isaiam annuntiauit, dicens: Ne memineris priorum, et antiqua non intueamini, ecce noua faciam que nunc orientur, et cognoscetis ea . Et bene cultris lapideis circumcisio fiebat, secunda namque fiet petra, que Christus est, per quem spiritali circumcisione credentes purgantur ab omnibus illecebris uitiorum.



CAP. II. Quod Christus sit Deus, Patri equalis et consubstantialis.


Ioannes cap. I: In principio erat uerbum, et uerbum erat apud Deum, et Deus erat uerbum. Item cap. u: Propterea magis querebant Iudei Christum interficere, quod non [solum] soluebat Sabbatum, sed et Patrem suum dicebat Deum, equalem se faciens Deo. Item cap. XIu: Dicit ei Philippus: Domine, ostende nobis Patrem, et sufficit nobis. Dicit ei iehsu: Tanto tempore uobiscum sum, et non cognouistis me? Philippe, qui uidet me, uidet et Patrem meum. Quomodo tu dicis: Ostende nobis Patrem? et Pater in me est. Et infra: Omnia quecunque habet Pater, mea sunt . Item cap. XX: Respondit Thomas et dixit: Dominus  meus et Deus meus. Dixit ei iehsu: Quia uidisti me et credidisti, beati qui non uiderunt, et crediderunt. Item in ultimo cap. XXI, dixit ei Petrus: Domine, tu omnia nosti, tu scis quia amo te. In Apocalypsi cap. I: Ego sum et , principium et finis Et infra: Ego sum primus et nouissimus; et fui mortuus, et ecce sum uiuens in secula seculorum .



CAP. III. Quod Christus sit genitus, et quod idem cum Patre.

Isidorus: Tecum principium in die uirtutis tue, ex utero ante luciferum genui te . Ex utero itaque, id est ex illa intima et incomprehensibili Patris substantia. Et iterum: Eructauit cor meum uerbum bonum . Et alibi: Filius  meus es tu, ego hodie genui te . Cui reges obediunt, et gentes seruiunt, et adorabunt reges terre, Omnes gentes seruient ei . Hunc Filium Dei in Daniele rex ille impius aspiciens, dixit: Ecce ego uideo uiros quatuor solutos ambulantes in medio ignis, et species quarti similis Filio Dei . Si obiicitur quod in Daniele Filius Dei superius etiam Angelus nominatur, assentio; nam et Christus Dei Filius Angelus dicitur. Sicut enim ait propheta de ipso: uenit ad templum sanctum suum dominator, quem uos queritis, et Angelus Testamenti, quem uos uultis . Christus in eo quod a Patre genitus est, Filius Dei uocatur; in eo quod a Patre missus ad annuntiandum patribus legitur, Angelus annuntiat. uox Domini reddentis  retributionem inimicis suis , ipsis uidelicet qui non credunt Iudeis. Antequam parturiret, peperit, et antequam ueniret partus eius, peperit masculum . Ac si aperte dicat: Antequam Christum uirgo parturiret in carne, genuit Filium in deitate, sicut scriptum est de eo: Egressus eius a principio a diebus eternitatis . Et iterum: Ante solem permanet nomen eius, et ante lunam et stellas . Quod et ipse Dei Filius, uerbum, uirtus et sapientia de sua natiuitate confirmat, dicens: Necdum erant abyssi, et ego iam concepta eram; necdum fontes aquarum eruperant, nec montes graui mole constiterant; ante colles ego parturiebar, adhuc terram non fecerat, et flumina, et cardines orbis terre. Quando  preparabat celos, aderam; quando certa lege et gyro uallabat abyssos, quando appendebat fundamenta terre, cum eo eram cuncta componens . Illud denuo queritur, quomodo idem sit genitus, dum sacre natiuitatis eius arcana nec Apostolus dicit, nec propheta comperit, nec angelus sciuit, nec creatura agnouit, Isaia testante, qui ait: Generationem eius quis enarrabit?  Idcirco si eius natiuitas a propheta non potuit enarrari, quis confitetur nosse, quando potuit a Patre Filius generari? Hinc est et illud in libro Iob: Sapientiam Dei Patris unde inuenies? Latet enim ab oculis hominum, et a uolucre celi absconsa est , id est etiam ipsis angelis incognita. Christus enim ex Patre ita emicuit, ut splendor a  lumine, ut uerbum ab ore, ut sapientia ex corde.

Item quod Christus sit Deus, declarat Isaias, utramque personam unum Deum demonstrans. Tu es, inquit, Deus, et in te est Deus . In eo quod dicit, Tu es Deus, Patrem ostendit; in eo quod subiecit, In te est Deus, Filium declarat. Sed ut eumdem Patrem et Filium unum Deum ostenderet, subiecit: Non est absque te Deus. uere tu es Deus absconditus Deus Isrel . Alio quoque in loco idem Isaias totam Trinitatem in digitorum numero comprehendens, sic predicat dicens: Quis mensus est pugillo aquas, et celos palmo quis ponderauit? Quis appendit tribus digitis molem terre?  In tribus quippe digitis  propheta trinam diuine omnipotentie personam, et unitatem que una eademque in Trinitate est, in tribus digitis declarauit. Item quod Christus sit Deus, ostendit Ieremias in libro Baruch, ubi dicit: Hic est, inquit, Deus noster, et non est alius preter eum, inuenit omnem uiam scientie, et ostendit eam Iacob puero suo, et Isrel dilecto suo; post in terra uisus est, et cum hominibus conuersatus est . Sed hinc non putant Christum esse Deum, eo quod audierint in monte Sinai uocem Domini intonantis: Audi, inquit, Isrel, Deus unus est Dominus Deus tuus . Et iterum: Ego Deus, et preter me non est alius . Et illud: Ego sum Dominus Deus, et non mutor, gloriam meam alteri non dabo . Dum ergo  legunt hoc perfidi et errore cecati, Christum Deum esse non credunt. Agnoscant ergo proinde illis eo tempore hec predicta fuisse, ne forte ab unitate fidei recedentes in multos fictos deos transirent, atque idola gentilitatis colerent; quod et fecerunt.



CAP. Iu. Quod Spiritus sanctus est Deus, et quod idem Spiritus cum Patre et Filio sit una substantia; et unus Deus omnipotens est, non tres dii.

In Euangelio Ioannis cap. Iu: Spiritus est Deus. Iob XXXIII: Spiritus Domini fecit me, et spiraculum Omnipotentis uiuificauit me. Ecce me sicut et te fecit Deus. In secundo libro Regum: Dixit Dauid filius Isai: Dixit uir cui constitutum est de Christo Dei Iacob, egregius Psalmista Isrel: Spiritus Domini locutus est per me, et sermo eius per linguam  meam . Quis autem esset, adiecit: Deus Isrel mihi locutus est, fortis Isrel, dominator omnium iustus . Dicendo enim Christum Dei Iacob, et Filium et Patrem ostendit. Item dicendo, Spiritus Domini locutus est per me, et Spiritum sanctum euidenter aperuit. Item in Psalmis: uerbo Domini celi firmati sunt, et spiritu oris eius omnis uirtus eorum . In persona autem Domini Patrem accipimus, in uerbo Filium credimus, in spiritu oris eius Spiritum sanctum intelligimus. In Genesi etiam par significatio Trinitatis per pluralitatem personarum exprimitur, ubi dicit Deus: Faciamus hominem ad imaginem et similitudinem nostram . Ubi tamen ut unitatem Deitatis ostenderet, confestim adiecit, dicens: Et creauit  Deus hominem ad imaginem suam . In Isaia quoque Trinitas declaratur, eodem. Filio dicente: Et nunc Dominus Deus misit me, et Spiritus eius . Ecce due persone, Dominus et Spiritus eius qui mittunt, et tertia persona eiusdem Domini que mittitur. Alio in loco idem Isaias totam Trinitatem in digitorum numero comprehendens sic predicat, dicens: Quis mensus est pugillo aquas, et celos palmo ponderauit? Quis appendit tribus digitis molem terre?  In tribus quippe propheta digitis trinam diuine omnipotentie equalitatem sub quadam mysterii lance libratam, et parilitatem uirtutis, comparationem et unitatem potentie, que una eademque in Trinitate est, in tribus  digitis declarauit. Item Ioannes in Epistola I cap. u: Spiritus enim est qui testificatur [quia Spiritus est] quoniam Christus est ueritas, quia tres sunt qui testimonium dant in celo, Pater et uerbum et Spiritus sanctus, et hi tres unum sunt.



CAP. u. Quod sit morticinum, et quod quedam in lege per significationem ad esum prohibita sunt.

Morticinum autem puto, quod ad escam usus hominum non admisit, eo quod non occisorum, sed mortuorum animalium mortua caro est, nec apta ad salutem corporis, cuius causa sumimus alimentum. Nam quod esum de sanguine antiquis in figuram preceptum est, id est ne caro cum sanguine manducetur, sed deiecto sanguine carnes manducari iubentur, hec prefigurari fatetur beatus Augustinus  in libro XII contra Faustum, ne uita pristina, quasi suffocata in conscientia teneatur, sed habeat effusionem per confessionem. In Actibus apostolorum  hoc legi preceptum esse ab apostolis, ut abstinerent gentes tantum a fornicatione, et ab immolatis, et a sanguine, id est nequaquam ederent carnem, cuius sanguis non esset effusus. Quod alii non sic intelligunt, sed a sanguine preceptum esse abstinendum, ne quis homicidio se contaminet; seu forte quamdam rem facilem propter tunc inuenerunt apostoli, quam cum Isrelitis etiam gentes communiter obseruarent. Nunc autem illa ueritatis sententia a cunctis firmiter est tenenda: Non quod intrat in os, coinquinat hominem; sed quod procedit ex ore hominis, coinquinat hominem . Item Isidorus: Per illa animalia que nec ruminant, nec ungulas diuidunt, infideles figurantur, quod neque bona a malis separant, nec Dei precepta ruminant tractando; per coruos exprimuntur, qui humanum sanguinem fundunt; per accipitres et miluos, qui aliena rapiunt; per cygnos, elati; per pisces qui squamis et pennis carent, illi qui squamis uirtutum, et pennis celestis conuersationis carent: et ideo super aquas saltus dare non possunt, id est nequeunt penetrare celestia.



ADuERSUS ARNALDISTAS.

Quod pro malitia clericorum sacramenta Ecclesie dicunt esse uitanda; inclina aurem tuam et audi, aperi oculos tuos et uide, emunda cor tuum et intellige. Sicut arca Ne munda et immunda continuit  animalia, ita in presenti Ecclesia malos esse permistos bonis, nemo est qui ambigere debeat. Quod si malis, dum tolerantur uel ignorantur, officium ecclesiasticum commissum fuerit, aut forte bonus post acceptum beneficium malus esse incipit, tu quis es qui alienum seruum iudices? Suo domino stat, aut cadit; potestatem etenim officii quam accepit, non amittit, quandiu Ecclesie iudicio a prelato suo damnatus fuerit. Sacramenta itaque ecclesiastica ab eo si tu digne acceperis, quamuis indigne ministrauerit, tibi non sibi profutura accipe. Audi ergo testimonia in hoc ipsum ex ueteri Testamento ac Nouo scripta, et ex scriptis sanctorum doctorum, scilicet Gregorii, Ambrosii, Hieronymi, Augustini  et ceterorum auctoritates, de ueteri ac de Nouo Testamento. In primo libro Regum, inuenies quod Eli sacerdos grauiter peccauit, quod filios suos delinquentes sustinuit. Item Saul fecit malum in oculis Domini , et inunctus est Dauid in Regem a Samuele priuatim, et Spiritus Domini recessit a Saule, et directus est in Dauid; et tamen Dauid obediebat Sauli ut regi, et habebat et sustinebat ut regem, quandiu Saul uixit. In secundo libro Regum Oza extendit manum ad arcam Dei, et tenuit eam, iratusque est indignatione Dominus contra Ozam, et percussit eum super temeritatem, qui mortuus est ibi iuxta arcam. Mattheus cap. uII: Nolite iudicare, et non iudicabimini. Item c. XIII: Sinite utraque ad messem crescere, et in tempore  messis dicam messoribus: Colligite primum zizaniam, et alligate eam in fasciculos ad comburendum; triticum autem congregate in horreum meum. Item cap. XIII: Sic erit in consummatione seculi, exibunt angeli, et separabunt malos de medio iustorum, et mittent eos in camino ignis, ibi erit fletus et stridor dentium. Item cap. XXIII: Super cathedram Moysi sederunt Scribe et Pharisei: omnia ergo quecunque dixerint uobis, seruate et facite; secundum uero opera illorum nolite facere, dicunt enim, et non faciunt. Marc. cap. I: uade, ostende te sacerdotibus, et offer pro emundatione tua que precepit Moyses in testimonium illis. Ioannes cap. II: Caiphas cum esset pontifex anni illius,  dixit eis: uos nescitis quidquam, nec cogitatis, quia expedit nobis ut unus moriatur homo pro populo, et non tota gens pereat. Hoc autem a semetipso non dixit: sed cum esset pontifex anni illius, prophetauit. Augustinus: Si fuerit iustus minister, computo eum cum Paulo, qui gloriam suam non querit, dicens: Ego plantaui, Apollo rigauit, Dominus autem incrementum dedit . Si uero superbus minister fuerit, cum Zabulon computatur, sed non contaminatur donum Christi, quia per illum purus fluuius transit, et uenit ad fertilem terram. Scio quoque quod lapis ex aqua fructum ferre non potest, sed per lapideos canales transit aqua ad areolas. In lapideo canali nichil generatur, sed hortus multum fructum affert; specialis enim  uirtus sacramenti, ut et lex pura illuminandis excipitur, sed per immundos transitus non coinquinatur. Item in libro De corpore Domini: intra Catholicam Ecclesiam in mysterio corporis et sanguinis Domini nichil a bono maius, nichil a malo minus perficitur sacerdote, quia non in merito consecrantis, sed in uerbo perficitur Creatoris et uirtute Spiritus sancti. Si enim merito sacerdotis, nequaquam ad Christum pertineret. Nunc autem sicut et ipse est qui baptizat, ita ipse est qui per Spiritum sanctum hanc suam efficit carnem, et transfundit sanguinem; credendum est enim quod in uerbis Christi sacramenta conficiantur, et cuius prius creantur imperio, eius utique recreantur in melius. Item in libro II  contra Epistolam Parmeniani: Omnia sacramenta cum obsint indigne tractantibus, prosunt tamen per eos digne sumentibus, sicut et uerbum Domini. Unde dictum est: Que dicunt, facite; que autem faciunt, facere nolite. Gregorius: Non nocet malitia episcopi neque ad baptismum infantis, neque ad consecrationem Ecclesie, quia baptisma a Deo datur, non ab homine uenit. Sic Eucaristia et alia quecunque in altari ponuntur, non ab homine, sed a Deo sanctificationem accipiunt. Augustinus in libro De uerbo Domini: Recedite et exite inde, et immundum ne tetigeritis, sed contactu cordis, non corporis. Quid est enim tangere immundum, nisi facere quod pertinet ad correptionem illorum, quantum pro uniuscuiusque gradu atque persona, salua  pace, fieri potest? Displicuit tibi quod quisquam peccauerit, non tetigisti immundum, redarguisti, corripuisti, monuisti, adhibuisti etiam, si res exigat, congruam, et que unitatem non uiolet, disciplinam, existi inde: Clamauit Moyses ista, clamauit Isaias, clamauit Ieremias, clamauit Ezechiel. uideamus si populum Dei dimiserunt, et se ad gentes alias transtulerunt. Quam multum et quam uehementer Ieremias increpuit peccatores et sceleratos! tamen inter eos unus, cum templum intrabat, eadem sacramenta celebrabat, in eadem sceleratorum hominum congregatione uiuebat, sed clamando exibat inde. Hoc est ergo exire inde, hoc est immundum non tangere, et uoluntati non consentire, et ore non parcere.




CIRCA ANNUM DOMINI MCXC.
BERNARDI ABBATIS FONTIS CALIDI ORDINIS PRAEMONSTRATENSIS





ADuERSUS WALDENSIUM SECTAM LIBER




PROLOGUS.


I. Sancte Romane Ecclesie presidente domino Lucio  , inclyte recordationis; subito extulerunt caput noui heretici, qui quodam presagio futurorum sortiti uocabulum, dicti sunt ualdenses; nimirum a ualle densa; eo quod profundis et densis errorum tenebris inuoluantur. Hi, quamuis a prefato summo pontifice condemnati, uirus sue perfidie longe, lateque per orbem temerario ausu euomuerunt.

II. Ea propter contra eos pro Ecclesia Dei dominus  Bernardus Narbonensis archiepiscopus, rengione et Dei honestate insignis, zelans legem Dei, se fortem murum opposuit. Accitis itaque pluribus tam clericis quam laicis, religiosis ac secularibus, ad iudicium uocauit. Quid plura? Causa diligentissime inuestigata, condemnati sunt.

III. Nihilominus tamen postea, et clam et publice semen sue nequitie spargere ausi sunt. Unde rursum, quamuis ex abundanti, ad disceptationem uocati sunt  , per quosdam tam clericos quam laicos. Et, ne lis diutius protraheretur, electus est ab  utraque parte iudex quidam sacerdos, Raimundus scilicet de Dauentria; uir siquidem religiosus ac timens Deum, nobilis genere, sed conuersatione nobilior.

Iu. Assignata igitur die cause adueniente, congregatis inuicem partibus, aliisque quam plurimis clericis et laicis, de quibusdam capitulis, in quibus male sentiebant, a ueris Catholicis accusati sunt: eisque per singula respondentibus, hinc inde diu disputatum est, et ab utraque parte multe producte auctoritates. Auditis igitur partium allegationibus; prefatus iudex per scriptum definitiuam dedit sententiam, et hereticos esse in capitulis, de quibus accusati fuerant, pronuntiauit.

u. Quibus autem auctoritatibus uel rationibus  suam assertionem defenderent; quidue eis a nobis Catholicis responsum sit; aut quibus Scripturarum testimoniis fidem tueremur Catholicam, presenti inteximus opusculo; adiectis etiam quibusdam aliis tractatibus contra alias hereses. Hec autem omnia fecimus maxime ad instruendos, uel commonendos quosdam clericos, qui uel imperitia, uel librorum inopia laborantes, hostibus ueritatis non resistendo, facti sunt in offensionem et scandalum fidelibus, quibus presunt. Eos namque in fide Catholica non roborant, nec alimentis sanctarum Scripturarum reficiunt. Unde quasi ieiuni in uia presentis seculi, uiribus spiritualibus destituti deficiunt, ne ad patriam, scilicet paradisum, ualeant remeare. Iusta quidem est causa maioris mali prescripti,  deiici a caulis ouium Christi lupos rapaces, id est demones hereticos et tyrannos, nec uoce predicationis, nec baculo discipline seu seueritatis.

uI. Suscipiant igitur, queso, a nostra paruitate, si placet, exiguum munus huius opusculi, mandentque memorie auctoritates sanctorum Patrum, ut, miserante Deo, habeant arma impenetrabilia contra rectores tenebrarum, contra fabulatores mendacii, contra cultores peruersorum dogmatum, id est demones hereticos; quatenus Dei gratia preuia, et de ipsis ualeant triumphare, et pro regimine atque doctrina subiectorum a summo pastore immarcescibilem glorie coronam percipere mereantur.



CAPUT PRIMUM. Est contra hoc, quod dicunt, Non esse obediendum summo pontifici, aliisue prelatis.


I. In primis igitur arguuntur de inobedientia; quia scilicet non obediunt Ecclesie Romane, que plenitudinem habet potestatis ligandi et soluendi, et dignitatem ceteras Ecclesias dispensandi.

II. Preterea, nec episcopis, nec sacerdotibus obtemperant; cum, teste beato Gregorio, locum discipulorum Christi habeant episcopi, et auctoritatem ligandi et soluendi, qui locum regiminis sortiuntur. Hac ergo auctoritate Romana Ecclesia, ceterique episcopi, utpote quibus dictum est: Quodcunque alligaueritis super terram, erit ligatum et in celo; et quodcunque solueritis super terram,  erit solutum et in celis , prefatos hereticos excommunicationis uinculo innodarunt: In promptu habentes, cum Apostolo, ulcisci omnem inobedientiam .---Nihil autem, ut ait Augustinus super Ioannem, sic debet formidare Christianus, quam separari a corpore Christi. Si enim separatur a corpore Dei, non est membrum eius, non uegetatur Spiritu eius. Quisquis autem, inquit Apostolus, non habet spiritum Christi, hic non est eius . Item illud de uerbis Apostoli: Omnis Christianus, dilectissimi, qui a sacerdotibus excommunicatur, Satane tradi dicitur. Quomodo? scilicet, quia extra Ecclesiam est diabolus; sicut in Ecclesia Christus. Ac per hoc quasi diabolo traditur, qui ab ecclesiastica  communione remouetur. Unde illos, quos tunc Apostolus Satane traditos esse predicat, excommunicatos a se esse demonstrat. Hinc est etiam, quod idem Apostolus ait ad Thessalonicenses: Si quis non obedierit uerbo nostro per epistolam, hunc notate; et ne commisceamini cum illo, ut confundatur . Ecce Apostolus mandat inobedientem sibi reprehendi, et a ceterorum communione uel conuictu abiici, ut sic abiectus erubescat.

III. Ad Hebreos quoque ait: Obedite prepositis uestris, et subiacete eis. Ipsi enim peruigilant quasi rationem reddituri pro animabus uestris . Ad Timotheum quoque ait: Qui bene presunt presbyteri, duplici honore digni habeantur,  maxime, qui laborant in uerbo et doctrina . Duplex honor est presbyteris, ut eorum scilicet preceptis obediatur et cum debita reuerentia exteriora subsidia ministrentur. Dominus quoque ut ostenderet obedientiam exhibendam esse prelatis, ait: Super cathedram Moysi sederunt Scribe et Pharisei. Omnia ergo quecunque dixerint uobis, seruate et facite . Et rursum: Qui uos audit, me audit; et qui uos spernit, me spernit .

Iu. Cum igitur Christus et apostoli precipiant obediendum esse episcopis et presbyteris: quicunque eis non obediunt, consequenter Christo et eius apostolis inobedientes existunt. Omnis autem preuaricatio  et inobedientia, teste Apostolo, accipit iustam mercedis retributionem . Quomodo ergo effugient, qui Christi et discipulorum eius precepta neglexerint? Quoniam itaque inobedientes existunt, habendi sunt quasi ethnici et publicani, Domino dicente: Si quis Ecclesiam non audierit, sit tibi sicut ethnicus et publicanus .

u. Preterea ab eorum communione est abstinendum, sicut ex prescriptis Apostoli uerbis ad Thessalonicenses patet. Nam et per legem Mosaicam, si quis imperio sacerdotis non obedierit, occidendus est; ne ex malo inobedientie populus corrumpatur. Unde in Deuteronomio: Qui superbierit, nolens obedire sacerdotis imperio, qui eo  tempore ministrat Domino Deo tuo; ex decreto iudicis morietur homo ille, et auferes malum de medio Isrel: cunctusque populus audiens timebit, ut nullus deinceps intumescat superbia . Ecce hinc patet, quantum est crimen inobedientie; cum is, qui sacerdoti non obediebat, corporali gladio occidebatur. In tempore uero gratie, quia Deus non uult mortem peccatoris, sed ut conuertatur et uiuat ; non occiditur corporaliter, sed spiritali gladio feritur, cum a communione fidelium per sententiam episcopi separatur, ut sic abiectus erubescat et resipiscat.

uI. Quicunque etiam inobedientes sunt, infideles esse conuincuntur, Samuele dicente: Quia  peccatum ariolandi est, repugnare; et, quasi scelus idololatrie, nolle acquiescere . Super quem locum ait beatus Gregorius: Sola est obedientia, que fidei meritum possidet, sine qua quisque infidelis conuincitur, etsi fidelis esse uideatur. Inobedientie quoque uitium inter mortalia crimina connumerat Apostolus dicens: Gentiles repletos omni iniquitate, malitia, fornicatione, auaritia . Et post pauca: Inuentores malorum, parentibus non obedientes , parentibus scilicet, sicut doctores orthodoxi exponunt, carnalibus uel spiritualibus. Et paulo post: Qui talia agunt, digni sunt morte: non solum autem, qui ea agunt, sed etiam, qui facientibus consentiunt  . Consentire autem est, secundum Ambrosium, si cum quis possit reprehendere, taceat, aut hoc audiens, aduletur.

uII. Nec mirum si inobedientes potestatibus Ecclesiasticis, digni sunt morte eterna. Teste enim Apostolo: Non est potestas, nisi a Deo, que autem a Deo sunt, ordinate sunt. Itaque qui resistit potestati, Dei ordinationi resistit. Qui autem resistunt, ipsi sibi damnationem acquirunt . Audiant ergo prefati erronei, et qui eis consentiunt, Apostoli preceptum dicentis: Omnis anima potestatibus sublimioribus subdita sit . Spiritus quippe sanctus, sicut Apostolus ait in Actibus apostolorum; posuit episcopos super gregem suum regere Ecclesiam Dei quam acquisiuit  sanguine suo . Qui ergo episcopis resistit per contumaciam, in Spiritum sanctum peccat. Nam et Iudeis murmurantibus contra Moysen et Aaron, responsum est: Nec contra nos murmur uestrum, sed contra Deum . Hinc Iudas Iacobi ait: ue illis, qui in contradictione Core perierunt!  Core quippe, et eius complices insurrexerunt contra Moysen et Aaron sacerdotes Domini; et confestim igne celitus misso. combusti sunt. Contradictione ergo Core pereunt, qui sacerdotum imperio contradicunt, et ideo ignis eterni incendio concremantur. Unde ue, id est, eterna damnatio est illis.

uIII. Preterea per inobedientiam Ade peccatores  constituti sunt multi; et per obedientiam Christi, qui obediens fuit Patri usque ad mortem, iusti constituti sunt multi. Quicunque ergo inobedientes exsistunt, ueteris hominis imaginem portant. Contra quod Apostolus ait: Sicut portauimus imaginem terreni, portemus imaginem celestis , uirtutem obedientie induentes, ut qui per inobedientiam paradiso eiecti sumus, per obedientiam quasi per aliam uiam cum magis redeamus. Melior est enim obedientia, quam uictime; et auscultare magis quam offerre adipem arietum . Quia, per uictimas aliena caro, per obedientiam uero uoluntas propria mactatur. Et Salomon: uir obediens loquetur uictorias . Quia dum aliene uoci humiliter subdimur, nosmetipsos in  corde superamus. Ex his omnibus patet quanta sit uirtus obedientie, quantumque crimen inobedientie.



CAPUT II. Tractat de dignitate prelatorum, et quod eis sit deferendum et obediendum.

I. Ut uero luce clarius pateat, quantum sacerdotes excellant ceteris, et quod eis sit deferendum et obediendum, ex uerbis Saluatoris potest perpendi, qui curato a lepra ait: uade, ostende te sacerdoti, et offer munus, quod precepit Moyses in testimonium illis . Sacerdotum quippe est discernere et iudicare, qui sint Catholici, quiue heretica contagione respersi. Inde est, quod cum multos languentes Dominus sanauerit, leprosos  tantum ad sacerdotes misit. In leprosi quippe corpore uarius color, designat in heretico homine ueritatem falsitati permistam. Plane Dominus noluit leprosum, licet mundatum, hominum cetibus aggregari, sine iudicio sacerdotis, ut aperte ostenderet eum, qui ab unitate Catholica errauerit, licet forte resipuerit, sine sacerdotali iudicio, conuentibus fidelium minime aggregandum. Et in signum deuotionis et humilitatis iubetur oblationem facere sacerdoti, ut ei se subiectum pariter innuat, cuius manum diuino intuitu osculando, hostiam immolet.

II. Item clerici pascunt; alii, quasi oues, pascuntur; et de altari uiuunt illi, isti uero offerre debent. Illi possunt peccatores tradere Satane; isti  uero ante eos sedere; nec sine eorum consilio, que Dei sunt, agere debent. Unde Hieronymus ad Heliodorum: Alia causa est monachi, alia clerici; clerici oues pascunt, ego pascor. Illi, de altari uiuunt, mihi securis quasi ad radicem infructuose arboris ponitur. Si munus ad altare non defero, mihi ante presbyterum sedere non licet. Illi, si peccauero, licet me tradere Satane in interitum carnis, ut spiritus sit saluus in die Domini. Idem ad Rusticum: Ecclesia habet senatum, cetum presbyterorum, sine quorum consilio nichil monachis agere licet. Roboam filius Salomonis ideo perdidit regnum, quia audire noluit presbyteros suos. Senatum quoque Romani habebant, quorum consilio cuncta  agebant, et nos habemus senatum nostrum, cetum presbyterorum.

III. Preterea, cum quis de lege diuina dubitat, confestim ad sacerdotes currere debet, et interrogare. Ipsi sunt enim, per quos Creator omnium fidelium plebes pascere disposuit. Hinc est enim, quod Dominus discipulis suis quinque, uel septem panes tradidit, ut ponerent ante turbas. Spiritualem enim doctrinam sacerdotibus, qui in locum discipulorum successerunt, ministrat; ut, quasi boni dispensatores familie Dei animarum alimenta ministrent, ne in uia huius seculi ab hoc cibo ieiuni deficiant. Hinc scriptum est: Quis putas est fidelis dispensator et prudens, quem constituit Dominus super familiam suam, ut det illis in tempore  tritici mensuram? Unde et Dominus Paulum, adhuc Saulum, in uia quidem prosternit, sed quid eum oporteat facere, non docet; sed in ciuitatem ad discipulum Ananiam docendum mittit. Nec angelus, qui centurioni uiro religioso apparet, eidem formam fide tradidit, sed Simeonem accersiri iubet, ut per eum, quid oporteat facere, instruatur.

Iu. Ex quibus aperte datur intelligi, quod nullus presumere debet docere aliquem uiam perfectionis, nisi sit in ciuitate, id est in sancta Ecclesia, et Christi sit discipulus: cum Christus, uel eius angelus Saulum uel centurionem docere noluerint, ut magisterium Ecclesie inuiolabiliter custodiendum esse ostenderent; et a nullis omnino attentandum,  nisi ab his, qui in locum discipulorum successerunt, id est ab episcopis et uiris ecclesiasticis, quibus id officii Dominus delegauit, sicut scriptum est, Malachia attestante: Labia sacerdotis custodient scientiam, et legem requirent ex ore eius; quia angelus Domini exercituum est. Ecce, quanta sit dignitas sacerdotis. Ipse est enim, sicut in Ezechiele legitur, gazophylacium in domo Domini, qui thesaurum sapientie et scientie in pectore suo custodit, et ex cuius ore, Domino precipiente, lex requirenda est. Quod ipse Dominus, teste Euangelio, per exemplum docuit, qui in templo, in medio doctorum sedebat, audiebat illos, et interrogabat, docens pariter in sancta Ecclesia, maxime doctrinam celestem addiscendam esse, non in foro, non  in plateis, ut tanto melius percipiatur et memorie commendetur, quinto in Ecclesia, non rebus temporalibus, sed diuinis attentius uacatur.

u. Quantum uero est, quod sacerdos angelus Domini, id est nuntius uocatur? Supernum quippe iudicem nuntiare mittitur: ideoque, etsi ex sua despicabilis, tamen ex Domini persona uenerandus est. Teste enim beato Gregorio: Sepe potens persona famulum habet despectum, per eum suis forte, uel extraneis aliquod responsum mandat; non despicitur persona loquentis serui, quia seruatur in corde reuerentia mittentis Domini. Ita ergo quilibet sacerdos, etsi forsitan digne despicitur ab aliquo, in mente tamen sua mittentis Domini reuerentiam seruare debet is, cui mittitur.

 uI. Sacerdotibus etiam peccatores nequitias suas confiteri debent, ut reatus sui uinculis absoluantur. Qua ex re Dominus ait quatriduano mortuo: Lazare, ueni foras . Qui, cum egressus fuisset uiuens, a uinculis per discipulos est solutus, Domino iubente et dicente eis: Soluite eum, et sinite abire . Foras uenit mortuus, cum culpam confitetur peccator. uenientem autem foras soluunt discipuli; quia predicatores Ecclesie ei penam debent amouere, quam meruit, qui non erubuit confiteri, quod fecit. Sane Iudas confessus est peccatum suum, non Christi discipulis, sed Iudeis dicens: Peccaui tradens sanguinem iustum . Et non profuit ei confessio.

uII. Nec solum soluunt, sed etiam ligant presbyteri  reos, et Satane tradunt in interitum carnis, ut spiritus saluus sit. Unde Dominus ait: Quorum remiseritis peccata, remittuntur eis, et quorum retinueritis, retenta sunt . Teste quippe Gregorio, discipuli, quorum locum tenent episcopi, uice Dei quibusdam peccata retinent, quibusdam relaxant. Apostolus quoque ait de fornicatore: Iudicaui in nomine Domini nostri Iesu Christi, hoc est uice eius, uel ad eius gloriam; tradere huiusmodi Satane, ut spiritus saluus sit in die Domini nostri Iesu Christi . Satane tradit ut corporaliter uexet et sic resipiscat. uel secundum quosdam, intelligitur mors corporis: siue excommunicare, est tradere Satane. Quemadmodum  enim diabolus nullum ius habet in hominem, postquam homo per fidem iustificatur, sed postquam homo pro culpa, ab Ecclesie sacramentis, que sunt sibi arma contra Satanam, sequestratur, exinde sub iugo Satane religatur.

uIII. Preterea Spiritus sanctus plerumque potius dignitatem sacerdotis pensat, quam meritum, et par cum electis prouidet. Unde cum esset Caiphas pontifex, prophetauit. Ubi patenter Euangelista donum prophetie diuino tribuit sacramento dicens: Cum esset, id est quia esset summus pontifex . Transit quippe aqua per canales lapideos ad areolas aromatum, id est gratie spiritualis irrigatio nonnunquam per duras et insensibiles mentes presidentium, rigat et infundit fidelium animas  uirtutum aromatibus redolentes consitas.

IX. Beatus quoque Iacobus ostendit, quam sit necessarius et utilis ordo sacerdotum, cum ait: Infirmatur quis in uobis? inducat presbyteros Ecclesie, et orent super eum, ungentes eum oleo in nomine Domini; et oratio fidei saluabit infirmum, et alleuiabit eum Dominus: et si in peccatis sit, remittentur ei . Ecce oratio sacerdotis et saluat, et per eam Deus infirmum alleuiat et peccata remittit. Sic ergo saluat, dum corpori et anime prodest oratio presbyterorum, releuando infirmitatem et remittendo peccata. Ubi pariter reprehendit eos, qui hereticos inducunt et presbyteros deserunt; cum Apostolus iubeat presbyteros induci, non hereticos. Tacite quoque reprehendit quosdam  etiam Christianos, qui cum infirmantur, non ad presbyteros, sed ad medicos mittunt; uel ordine prepostero, postea mittunt: cum sepe languor anime sit causa infirmitatis corporis. Unde Dominus paralytici ad se allati prius peccata dimittit, dicens: Fili, remittuntur tibi peccata tua ; et postea, corpus sanat. Sublata enim causa, tollitur effectus.

X. Sacerdotum etiam est emergentes de religione Christiana questiones decidere. Unde Moyses ascendens in montem ait senioribus Isrel: Exspectate hic, donec reuertamur. Habetis Aaron et Hur uobiscum, si quid natum fuerit questionis, referetis ad eos . Questiones quippe nascentes inter fideles de fide aut cultu Christiano, ad episcopos  et presbyteros referende sunt. Inde est, quod ob hanc, et alias necessarias causas episcopi per singulas ciuitates, et presbyteri per singulas ecclesias statuuntur ab apostolis. Quapropter Apostolus ait Tito: Huius rei gratia, reliqui te Crete, ut ea, que desunt corrigas, et constituas per ciuitates presbyteros, sicut et ego disposui tibi . In Actibus etiam apostolorum habetur, quod Paulus et Barnabas constituerunt per singulas Ecclesias presbyteros.

XI. Notandum uero, quod presbyterorum nomine episcopi accipiuntur, sicut paulo ante ad Titum, et simplices sacerdotes, sicut et paulo supra in Actibus apostolorum. Nam, et uersa uice episcoporum nomine, aliquando minores sacerdotes nuncupantur,  sicut ad Philippenses, cum ait Apostolus: Paulus et Timotheus serui Iesu Christi, omnibus sanctis, qui sunt Philippis, cum episcopis et diaconibus . Neque enim in una ciuitate plures sunt episcopi, aut tacitis sacerdotibus, de episcopis loquens, intersereret de minore ordine, id est diaconorum, nisi quia episcopos uocauit sacerdotes. Interdum uero episcopi, appropriato uocabulo dicuntur maiores sacerdotes, sicut et usus quotidianus probat.

XII. His per excessum dictis, sciendum quod in Nouo Testamento, orta questione, an oporteret credentes circumcidi, legemque Moysi seruari: statuerunt Paulus et Barnabas manere credentes ita,  ut crediderant, et ut iidem apostoli, et quidam alii ex aliis ascenderent ad apostolos et presbyteros in Ierusalem super hac questione. Conueneruntque apostoli et seniores uidere de uerbo hoc  Et simul apostoli et seniores deciderunt questionem; et super hoc epistolam decretalem, credentibus exigentibus, direxerunt, sicut in Actibus apostolorum legitur.

XIII. Ex hoc patet exemplo quod, orta dubitatione circa cultum fidei Christiane, ad summum patriarcham qui uice beati Petri fungitur, aliosque, tam archiepiscopos, qui personas apostolorum, quam episcopos, qui locum obtinent aliorum discipulorum, quos supra in Actibus uocat Lucas nunc presbyteros, nunc seniores, recurrendum est. Si  enim apostoli Paulus et Barnabas non presumpserunt decidere tantam questionem; nisi communicato consilio cum apostolis et senioribus, et facta magna inquisitione; pensandum est solerter, quante sit presumptionis et dementie, de his, que ad fidem Dei ac eiusdem statum pertinent, ab aliis et non a Christi sacerdotibus inquirere, et maxime ab hereticis uel malis Catholicis.

XIu. Ad hoc, Apostolus ad Corinthios de rebus transitoriis non debere fideles causari apud infideles, sed apud sanctos: Audet, inquit, aliquis uestrum habens negotium aduersus alterum, iudicari apud iniquos, et non apud sanctos? Nescitis quoniam angelos iudicabimus? Quanto magis secularia? Etsi in uobis iudicabitur mundus, indigni estis  qui de minimis iudicetis . Et post: Sic non est inter uos sapiens quisquam, qui possit iudicare inter fratrem suum? sed frater cum fratre iudicio contendit, et hoc apud infideles? Iam quidem omnino delictum est in uobis, quod iudicia habetis inter uos . Si ergo negotium de rebus minimis sancti debent iudicare, id est fideles, non infideles: multo magis, cum de fide et rebus spiritalibus agitur, uel dubitatur; non ab hereticis, uel infidelibus, sed a sanctis fidelibus est tractandum et iudicandum. Et si infideles indigni sunt, qui de minimis iudicent; multo magis sunt indigni de religione Christiana iudicare et fide. Maxime cum Moyses moneat unumquemque dicens: Interroga patrem tuum et annuntiabit tibi; maiores  tuos, et dicent tibi . Quis est pater, uel maiores, quos interrogare debemus, nisi rectores animarum, qui in sancta conuersatione nos instituentes, quasi filios spiritales gignunt? Et quia dignitate uel merito nos precedunt, maiores nostri, uocantur, qui alio nomine dicuntur seniores. Quibus et beatus Petrus ait scribens credentibus: Seniores, qui in uobis sunt, obsecro, ego consenior et testis Christi passionum, pascite, qui in uobis est, gregem Dei . et paulo post: Similiter, adolescentes, subditi estote senioribus .

Xu. Ecce patenter refert, fidelium grex a quibus debeat pasci, scilicet a senioribus suis. Sicut enim  ait beatus Gregorius: Senes eos sacra Scriptura uocat, qui morum grauitate, non temporum quantitate maturescunt, sicut scriptum est: Senectus enim uenerabilis est, non diuturna, neque annorum numero computata; cani autem sunt sensus hominis, et etas senectutis uita immaculata. Iuuenes quoque dicuntur, qui nulla consilii grauitate deprimuntur. Quos apostolorum primus iubet subditos esse senioribus, ut leuium leuitas, grauium grauitate grauetur, secundum illud: Cum sancto sanctus eris, et cum uiro innocente innocens eris . In quibus uerbis reprehenduntur, qui preceptis seniorum, id est prelatorum non obtemperant, et sic apostolo Petro inobedientes existunt.

XuI. Denique, sacerdotum est, sicut Dominus  ait eis in persona Aaron sacerdotis et filiorum eius discernere inter sanctum et profanum, inter mundum et immundum, et docere omnia legitima, que precepit Deus filiis Isrel per manum Moysi, sicut est in Leuitico: Dixit Dominus ad Aaron: uinum et omne, quod inebriare potest, non bibetis, tu et filii tui quando intrabitis tabernaculum testimonii, ne moriamini; quia preceptum est sempiternum in generationes uestras . Et, ut habeatis scientiam discernendi inter sanctum et profanum, inter pollutum et mundum, doceatisque filios Isrel omnia legitima mea, que locutus est Dominus ad eos per manum Moysi . Ex qua re liquide apparet, quos presbyterorum est, non aliorum, discernere, qui sint sancti, id est Catholici et qui  profani, id est heretici; quiue mundi a macula criminis, quique immundi, id est criminosi. Quinimo ad eos spectat docere fideles precepta Dei. Quare damnabile est aliis, qui non sunt de tribu Leui, id est de ordine clericorum, usurpare officium illorum in iudicando uel docendo.

XuII. Ecce pauca de multis collegimus, ad ostendendum, quanta sic episcoporum ac sacerdotum dignitas ac auctoritas: quo cognito, qui hactenus eis rebelles fuerunt, humiliter eisdem obtemperent.



CAPUT III. Contra eos, qui detrahunt rectoribus animarum.

I. Sed quoniam sunt quidam, qui eisdem rectoribus animarum detrahunt, et cum periculo animarum  suarum eos reprehendunt; ad ipsorum correctionem uel pauca dicamus. Audiant ergo qui tales sunt, quod, Apostolo teste, detractores Deo odibiles, et susurrones, atque contumeliosi digni sunt morte . Detractor uero est qui bona proximi, in quantum potest, minuit; et mala, que in eo non sunt, ei imponit. Susurro uero est, qui mala de proximo ad proximum occulte transfert. Contumeliosus est, qui aliquam turpitudinem dedecoris, uel in dicto, uel in facto libenter infert proximo. Item idem ad Corinthios ait: Si is qui frater nominatur, est maledicus, id est detractor, cum eiusmodi nec cibum sumere . Et rursum: Maledici regnum Dei non possidebunt .

 II. Cum ergo detractor, uel maledicus in communionem fidelium recipiendus non sit et dignus sit morte, utpote, qui non possidebit regnum Dei; specialiter tamen prohibetur quis maledicere rectori populi. Unde Paulus, cum ab Anania principe sacerdotum iubetur percuti in ore, ignorans esse principem sacerdotum, ait: Percutiet te Deus, paries dealbate. Et, qui astabant, dixerunt: Summum sacerdotem Dei maledicis? Respondit Paulus: Nesciebam, fratres, quia princeps sacerdotum est. Scriptum est enim: Principem populi tui non maledices. Ecce autem, principem populi, licet aperte contra legem agentem, et iudicantem se percuti, ait non esse maledicendum, et Scripture auctoritate hoc probat. Hinc ergo perpendant, qui  rectoribus Ecclesiarum maledicunt, quanta damnatione sint digni; si Apostolus infidelem, et legi contraria agentem, maledicere supersedit, ex quo cognouit principem populi; et, quod maledixerat, ideo ait se fecisse, quia nesciebat esse principem populi.

III. Preterea, Cham uidit uerenda patris sui Ne nudata, et risit; et ideo in sua posteritate damnatus est, dicente Ne: Maledictus Chanaan, puer seruus erit fratribus suis . Quia mala prepositorum suorum non arguere, non diuulgare temere quis debet; uel, dum uidet, gaudere: alioquin damnabitur in posterum, id est in futuro. Boni uero Ne filii uerecunda patris sui, iniecto dorsis pallio, auersi uenientes operiunt. Quia, bonis  subditis, ut ait beatus Gregorius, sic prepositorum suorum mala displicent, ut tamen hec ab aliis occultent; iudicantesque factum, et uenerantes magisterium, nolunt uidere quod tegunt.

Iu. Attendant etiam prefati detractores, quia humiliter sanctus Dauid obediuit Sauli superbo, sed tamen regi, et a Domino electo; sed persequenti, et occidere ipsum Dauid uolenti; sed denique, exigentibus culpis suis, a Deo reprobato, et Dauid ad regni gubernacula electo a Domino. Cum ergo hec ita essent, malo regi ita Dauid obediuit, ut scriptum de ipso sit: Quis in omnibus, sicut Dauid inuentus est in regno tuo ingrediens, et egrediens, et pergens ad imperium regis? Rursumque, cum persequentem se regem ferire posset, eidem humili se professione prostrauit  dicens: Quem persequeris, rex Isrel, quem persequeris? Canem mortuum, et pulicem unum. Hinc discant subditi: licet humiles, licet innocentes, prelatis sibi a Deo potestatibus, licet contra se seuientibus deferre, non detrahere; obedire, non contradicere. Idem etiam Dauid, cum serui eum sui ad feriendum Saul in speluncam ingressum, ubi ipsi erant, accederent; fregit eos responsionibus, quia manum in christum Domini mittere non deberet. Qui tamen occulte surrexit, et oram chlamidis eius abscidit. Et quia hoc fecerat, post hoc percussit Dauid cor suum. Ecce, dum pensat, a Deo unctum et sibi prelatum, licet se querentem ut occideret, occidere non uult Dauid; et quia uel extremam  oram chlamidis eius abscidit, penitet. Super hunc locum ait sanctus Gregorius: Facta preposi orum oris gladio ferienda non sunt, etiam cum recte reprehendenda iudicantur. Si quando uero contra eos, uel in minimis lingua labitur, necesse est per afflictionem penitentie cor cremetur, quatenus ad semetipsum redeat. Et cum preposita potestas deliquerit, eius contra se iudicium, a quo sibi prelata est, perhorrescat. Nam cum in prepositis delinquimus, eius ordinationi, qui eos nobis pretulit, obuiamus.

u. Ecce auctoritatibus sanctarum Scripturarum et sanctorum exemplis, probauimus, quanta sit reuerentia exhibenda, remota obtrectatione, erga prelatos, et eis esse deferendum, non detrahendum, uel  maledicendum: alioquin et Dei preceptis contraimus, et sanctorum uestigiis non instamus.



CAPUT Iu. Contra hoc, quod omnes, etiam laici predicant. Et quid ad hoc dicant, quidue nos, contra eos.

I. Secundo predicant omnes passim, et sine delectu conditionis, etatis uel sexus. Et quoniam in hoc errore multi eorum, qui specietenus Christiani dicuntur, seducuntur; gratia reuocandi ipsos, et reliquos confirmandi, cooperante Deo, uideamus, quibus rationibus, uel auctoritatibus innitantur ipsi, quidue a Catholicis dicatur contra eas infirmandas, et penitus uacuandas, et tertio loco, quid in sua assertione Catholici inducant.

 II. Primo igitur dicunt: ab omni, qui scit uerbum Dei in populis seminare, predicandum esse. Quoniam Iacobus dicit: Scienti bonum facere, et non facienti, peccatum est illi . Quare autem, si scimus euangelizare, et cessemus, grauiter peccamus? Hanc cum quidam heresiarcha Scripturam pro se induceret, ei respondit: Legitur in Euangelio diabolum dixisse Domino Iesu: Scio quis sis, Santus Dei. Et comminatus est ei iehsu dicens: Obmutesce . Ecce noluit Dominus per os diaboli predicari, licet diceret se scire ipsum; ne forte ueritati falsitatem promittens deciperet simplices, sicut in exordio feminam seduxit. Sic, sic, responde, ex ore tuo nomen Christi non est annuntiandum, et si scires: ne, more uenefici, dum mellita pocula  propinare crederis a quolibet simplice, permistum uirus infundas. De malis quippe scriptum est: Fel draconum uinum eorum, et uenenum aspidum insanabile . uenenum aspidum insanabile est dogma hereticorum, quia, quisquis illud bibit, id est libenter audiendo percipit, morte procul dubio non caret.

III. Preterea, non ait Apostolus: Scienti bonum docere, sed facere , quare intelligendum est de illo, qui bonum quod intelligit, non perficit et ideo peccat: non de illo qui bonum, quod scit docere, non docet. Nec enim omnis homo peccat, qui non docet, quod scit: imo potius peccat, si doceat, cum tamen ipse preuaricator existat. Dauid enim dicente: Peccatori dixit Deus, quare tu  enarras iustitias meas, et assumis testamentum meum per os tuum?  Hoc Apostolus ait: Qui alium doces, te ipsum non doces? qui in lege gloriaris, per preuaricationem legis Deum inhonoras? 

Iu. Item in fauorem erroris sui inducunt illud, pro se: Qui audit, dicat, ueni . Ubi beatus Gregorius ait: Ut qui in corde uocem superni amoris acceperit, foras etiam proximis uocem exhortationis reddat. Et rursus inde Gregorius: In quantum pro diuina largitate sufficitis, proximis uestris boni uerbi cyathos date.

u. Ad hoc respondemus: quod si diligenter ista attendantur, eis, de erroneis obseruationibus non  prosunt. Cum enim ait: Qui audit dicat, ueni! consequenter intelligitur, ut qui non audit intus in corde uocem fraterni amoris; uel qui uocem Dei non audit aure corporis, uel cordis, licet corporis; aut etiam opere non implet, non dicat alii, ueni. Qui enim uerbo Dei non obtemperat, qua fronte ad eamdem obedientiam, quam ipse opere non implet, alium inuitet; aut, quomodo in alio edificat obedientiam, quam in se destruit? Qui ergo uerbum Dei non audiunt, imo inobedientes eidem existunt, sicut supra monstratum est, alios docere non debent. Unde et in hac eadem homilia idem sanctus Gregorius ait: In quantum profecisse pensatis, etiam alios trahite, et in uia Dei socios habere desiderate. Ex his uerbis patet, quos admoneat beatus  Gregorius, ad exhortandum proximos; eos scilicet, qui profecerant, et in uia Dei erant; quos admonet, ut iuxta quantitatem profectuum, alios trahant. Sed heretici non profecerunt, imo defecerunt; et in uia Dei non sunt; imo, sicut scriptum: Errare fecit eos in inuio, et non in uia , quare alios exhortari non debent. Opera enim, si fides desit, sic sunt, tanquam si sint magne uires, et cursus celerrimus preter uiam.

uI. Item inducunt pro assertione sua illud, quod dicitur in Euangelio Marci: Ioannes quidem respondit Domino, dicens: Magister, uidimus quemdam in nomine tuo eiicientem demonia, qui non sequitur nos, et prohibuimus eum. iehsu autem ait: Nolite prohibere eum. Nemo est enim, qui faciat  uirtutem in nomine meo, et possit cito male loqui de me, qui enim non est aduersum uos, pro uobis est .

uII. Ecce, inquiunt, iste non sequebatur apostolos; et tamen, quia demonia eiiciebat in nomine Christi, Dominus imperat eis, ne prohibeant. Quare, si Christi nomen predicamus, quamuis non sequamur episcopos, et alios sacerdotes, non tamen debent nos prohibere.

uIII. Sed ad hoc respondemus: quod auctoritas illa non iuuat eos; sed ledit. Ille namque et bonum operabatur, quia demonia eiiciebat, et in nomine Christi, et sic fidem habebat, et non loquebatur male. Qua de re, licet corporaliter non sequeretur apostolos; non erat prohibendus a bono opere;  quia spiritaliter uiuendo per fidem, et opera, apostolos sequebatur, nec peruersum dogma introducebat. Sed isti, et infideles sunt; et sunt sine obedientia, que sola fide meritum possidet; cum sine fide, secundum Apostolum, impossibile sit placere Deo . Et ideo eorum opera, a uia fidei eos elongant; nec per ea Deo approximant, sed recedunt, et fabricatores sunt mendacii, et cultores peruersorum dogmatum. Quare prohibendi sunt, quia sunt aduersum Christi sacerdotes. Super hunc quoque locum Catholici doctores scripserunt dicentes: quod in hereticis et malis Catholicis non sacramenta communia, in quibus nobiscum sunt, non contra; sed diuisionem, paci  ueritatique contrariam, qua aduersum nos sunt, et Dominum non sequuntur nobiscum, detestari et prohibere debemus.

IX. Item aiunt Apostolum sibi suffragari, cum ait: Quidam autem et propter inuidiam, et contentionem; quidam autem et propter bonam uoluntatem Christum predicant . Quidam enim inuidebant Apostoli glorie, et contendebant habere, conantes se pacificare illi, in laude predicationis. Alii predicabant Christum, quia uellent omnes homines ad agnitionem ueritatis uenire. Et post pauca: Quid enim? Dum omni modo, siue per occasionem, siue per ueritatem Christus annuntietur. Et, in hoc gaudeo; sed, et gaudebo . Ecce inquiunt: Apostolus gaudet, quocunque modo  Christus predicetur, siue per inuidos, siue per bonos, siue bona intentione, siue praua. Cur igitur episcopi non gaudent similiter, quando a nobis Christus predicatur, sed contradicunt nobis? Ad hoc dicimus: quod multum refert, a quibus Christus annuntietur: a Catholicis, uel non Catholicis. A Catholicis predicatur Christus aliquando bonis, aliquando malis, id est inuidis, uel habentibus odio fratres, hoc est modo pascunt oues Christi pastores boni, modo mercenarii. De his dicitur: Super cathedram Moysi sederunt Scribe et Pharisei, que dicunt uobis, facite: que autem faciunt, facere nolite . De bonis autem dicit Apostolus: Mementote prepositorum uestrorum, qui uobis locuti sunt uerbum Dei, quorum intuentes  exitum conuersationis, imitamini fidem . De non Catholicis uero, id est hereticis, dicitur: Attendite a falsis prophetis, qui ueniunt ad uos in uestibus ouium; intrinsecus autem sunt lupi rapaces . Et quasi quis quereret, in quo discernerentur ueri prophete a falsis, subdit Dominus: A fructibus eorum cognoscetis eos . Quia fideles opprimunt, Deum, si non uerbis, factis blasphemant. Maxime autem per impatientiam discernuntur in tempore aduersitatis. Ieiunia enim, et orationes, et huiusmodi, sunt simulatis, sicut et bonis. Igitur discernuntur, non in foliis, id est sermonibus tantum, sed in fructibus. Unde Apostolus: ueniam cito ad uos, si Dominus  uoluerit, et cognoscam non sermonem eorum, qui inflati sunt; sed uirtutem. Non enim in sermone est regnum Dei, sed in uirtute . Quasi dicat: Non cognoscam eorum folia, sed fructus.

X. Preterea Christus est ueritas, sicut idem ait: Ego sum uia, ueritas et uita . Quare, qui peruersum dogma fingit et annuntiat, Christum non predicat. Igitur Apostolus loquitur de malis Catholicis, id est mercenariis, sed tamen Christum, id est ueritatem, annuntiantibus. Isti autem sua mendacia fabricant, et ideo iuxta preceptum Domini, attendendum est ab eis, id est diligenter cauendum. Eis itaque predicantibus, non gaudemus, quia Christum non predicant, sed falsitatem. Et quia nec rectores sunt, nec mercenarii, sed lupi;  quoniam pastores et audiendi sunt et imitandi, ut iam supra per apostolum probauimus. Mercenarii audiendi sunt, in his que uerbo docent, ut fiant, non imitandi in opere, sicut Dominus, ait: lupi attendendi et uitandi. Unde Apostolus: Rogo, fratres, ut obseruetis eos, qui dissensiones et offendicula, preter doctrinam, quam uos didicistis, faciunt, et declinate ab illis: huiusmodi enim Christo Domino non seruiunt, sed suo uentri: et per dulces sermones et benedictiones seducunt corda innocentium . Ecce, quia declinandi sunt tales, et quare? scilicet quia dissentire faciunt, a sensu scilicet fidelium credentes sibi remouentes, et etiam offendere in proximum, cum scriptum sit: Sine offensione estote Iudeis et gentibus, et Ecclesie Dei . In his scilicet, que licet fieri et non fieri, ut omnibus per omnia, id est, uel faciendo, uel non faciendo, placeatis , prouidete. uel ideo dissensiones et offendicula simul iungit, quia quicunque aliud sentiunt, quam ceteri fideles, offendunt, impingentes in lapidem offensionis et petram scandali. Unde et Apostolus: Peccantes in fratres, et percutientes eorum conscientiam infirmam, exemplo scilicet, quod ab eis uidetur, in Christum peccatis , cuius membra sunt. Apostolus igitur iubet dissensiones uitari, cum ait: Obsecro uos, fratres, per nomen Domini nostri Iesu Christi, ut id ipsum dicatis omnes, et non sint in uobis schismata. Sitis autem perfecti in eodem sensu, idem uolendi, eadem scientia ,  idem credendi. Et rursum iubet etiam offendicula caueri, cum ait: Hoc iudicate magis, ne ponatis offendiculum fratri, uel scandalum .

XI. Igitur heretici, qui faciunt dissensiones et offendicula, doctrine apostolice sunt contrarii, et ideo declinandi sunt.

XII. Rursum pro se inducunt illud, quod Moyses respondit Iosue. Cum enim Iosue duobus in castris remanentibus et prophetantibus uellet obsistere; ei per Moysem dicitur: Quid emularis pro me? Quis tribuat ut omnis populus prophetet: et det eis Dominus spiritum suum . Ecce, inquiunt heretici, Moyses non inuidit prophetantibus, imo desiderauit, ut omnis populus prophetaret. Clericorum  autem ordo obsistit nobis et inuidet prophetantibus, id est exponentibus mysteria uerbi Dei. Prophetia quippe est futurorum prenuntiatio, uel absconditorum reuelatio, seu occultorum mysteriorum expositio. Sunt igitur clerici similes non Moysi, sed Iosue. Et quia sanctorum uestigiis non inherent, sed inuidorum, peccant, et contra nos audiendi non sunt.

XIII. Ad hoc nos dicimus, quia sicut et Moyses, uellemus, ut omnis populus prophetaret, et daret eis Dominus spiritum suum, ut ueritatem, quam nos loqui non sufficimus, ora cunctorum sonarent: Sed unusquisque proprium donum habet a Deo, alius quidem sic, alius uero sic. Quosdam enim dedit apostolos, quosdam autem prophetas, alios  uero euangelistas, alios autem pastores et doctores . Simile est quod Apostolus ait: uolo omnes homines esse sicut me ipsum ; scilicet continentes, sed unusquisque habet proprium donum ex Deo, etc. Deus autem dissensionis non est, sed pacis, sicut in omnibus ecclesiis sanctorum, docet Apostolus. Ergo prophetia omnibus data non est. Et dicimus illis non esse datam. Prophetia enim donum Dei est; isti uero dissensionem et offendicula faciunt, sicut supra dictum est. Quare in eis Deus non est, qui in pacificis et concordibus habitat. Unde Apostolus: Pacem habete; et Deus pacis et dilectionis erit uobiscum . Et alibi: Supportantes inuicem in caritate, solliciti seruare unitatem Spiritus in uinculo pacis  . Isti autem pacem Catholicam nec habent nec amant, sed in populo Christiano dissensionem et discordiam faciunt: ideo quod quidam eos sequuntur, quidam hesitant, an eos an uero uiros catholicos sequi debeant. Quare in eis unitas Spiritus non est, que in uinculo pacis seruatur.

XIu. Non ergo inuidemus eis prophetantibus; quia prophete non sunt, nisi forte falsi; de quibus Dominus: Attendite a falsis prophetis, etc.  Et de huiusmodi Ieremias populo Isrelitico: Prophete tui uidebant tibi falsa, non aperiebant iniquitatem tibi, ut te ad penitentiam prouocarent . Tales sunt isti, qui populo Christiano  uiderunt, et predicant falsa. Et cum scriptum sit: Clama, ne cesses, annuntia populo meo scelera eorum, et domui Iacob peccata eorum ; isti econtrario, non annuntiant fidelibus crimina que perpetrant quidam, non ad penitentiam eos prouocant. Merito igitur repelluntur quasi pseudoprophete. Et certe Dominus ait: Surgent pseudochristi, et pseudoprophete, et dabunt signa magna et prodigia, ita ut in errorem inducantur, si fieri potest, etiam electi . Temporibus nouissimis pseudochristi signa dabunt, et ideo multos seducent. Nec mirum, cum isti qui nulla signa faciunt, multorum fides subuertant; et per dulces sermones seducant corda innocentum.

Xu. Ad hoc dicunt quod multi laici, uerbum Dei  in populo fideli disseminauerunt, sicut fuit beatus Honoratus, et sanctus Equitius, quorum meminit sanctus Gregorius in libro Dialogorum, et in his temporibus sanctus Raimundus, cognomento Paulus; ad cuius sanctitatem approbandam, multa fiunt miracula. Denique et primi apostoli idiote et sine litteris  fuerunt. Et isti omnes, licet laici, uerbum Dei predicauerunt. Quare et nos eorum actus imitantes, repellendi non sumus, imo audiendi.

XuI. Sed ad hoc respondemus, quod reuera apostoli, ante uocationem, sine litteris fuerunt; sed aperuit Dominus eis sensum, ut intelligerent Scripturas , et Spiritum sanctum infudit;  et ipsemet misit eos predicare regnum Dei. Preterea non errores, sed fidem Catholicam et precepta Domini predicabant. Et quia noua et inaudita miracula, per Dei gratiam fecerunt: Domino cooperante, et sermonem confirmante, sequentibus signis . Sed isti sacras litteras non intelligunt, sicut Apostolus ait: quod quidam aberrantes, conuersi sunt in uaniloquium, uolentes esse legis doctores, non intelligentes neque quid loquuntur, neque de quibus affirmant . Non intelligunt, quia carent fide, sine qua nemo potest donum intelligentie habere, sicut scriptum est: Nisi credideritis, non intelligetis . Item, non intelligunt, quia non faciunt. Si facerent que scripta sunt, bene intelligerent,  sicut scriptum est: Intellectus bonus omnibus facientibus eum . Idem est quod uinea ablata est colonis non reddentibus fructum, et data aliis agricolis, qui reddant fructum temporibus suis. Et talentum est ablatum seruo pigro, qui noluit negotiari. Hinc et Dominus Iudeis: Auferetur a uobis regnum Dei, id est sacre Scripture intelligentia; et dabitur genti, facienti fructus . Spiritum uero sanctum non habent, quia a sancta Ecclesia recesserunt; extra quam nulli datur. Inde est quod Dominus ait discipulis: Sedete in ciuitate, quoadusque induamini uirtute ex alto . Ecclesia quippe est ciuitas regis magni, in qua qui sedent, id est humiles,  induuntur uirtute Altissimi. Unde et Spiritus uehemens repleuit totam domum, ubi erant sedentes , id est sanctam Ecclesiam, ubi humiles recipiunt Spiritum sanctum. Scriptum est enim: Super quem requiescet spiritus meus, nisi super humilem, et quietum et trementem sermones meos?  Ipsi uero humiles non sunt, dum rectoribus ecclesiarum se preferunt. Econtra humilis Dauid, superbum regem sibi pretulit, cum ait: Quem persequeris, rex Isrel, quem persequeris? canem mortuum et pulicem unum . Notandum, quam humiliter de se senserit, cum se canem mortuum et pulicem unum nominauerit. Et quid de Saule, licet reprobato a Deo, quem regem Isrel uocauit? Hinc tam heretici  quam alii superbi Christiani attendant, quantum debeant deferre potestatibus ecclesiasticis, uel secularibus, quarum merita apud Deum ignorant, si sanctus Dauid tantum ueneratus est superbum regem, quem sciebat reprobatum a Deo, seque electum ad regni gubernacula.

XuII. Preterea, ambulant inquiete, nil operantes, sicut Apostolus ait de eorum similibus, sed curiose agentes, scilicet de alienis, quibus Apostolus iubet, ut cum silentio operantes, suum panem, id est proprii laboris, manducent , non alienum. Cum ergo superbi sint, et inquieti, non requiescet super eos Spiritus sanctus, qui humiles et quietos inhabitat.

 XuIII. Quod uero de sanctis laicis opponunt, quia uerbum Dei predicauerunt; nullo modo obiicerent, si uerba sancti Gregorii attenderent. Ait enim de sancto Honorato, quod uirtute abstinentie, humilitate aliisque uirtutibus, et insuper miraculis fulsit; itemque ingentis saxi molem uenientem super cellam, et interempturam fratres, inuocato Christi nomine et signo crucis, per manum dexteram extensam opposito fixit. Hunc alicuius fuisse discipline, se non audisse, testatur Gregorius. In quo heretici inherent, dicentes, se instar illius, post se habere discipulos: licet nullum magistrum habuerint. Sed attendant, que subdit sanctus Gregorius. Ait enim: Usus recte conuersationis est, ut preesse non audeat, qui subesse non didicerit. Et idem  ait: Quod hec libertas in exemplum non est trahenda: ne dum quisque se similiter sancto Spiritu impletum, id est non humano magisterio edoctum presumit, discipulus hominis esse despiciat, et magister erroris fiat, etc. Et item: Hec infirmis ueneranda sunt, non imitanda.

XIX. Sanctus quoque Equitius ab angelo edoctus est, et missus. Nocte quippe speciosus iuuenis per uisionem ei astitit, et in lingua phlebotomum posuit dicens: Ecce uerba mea posui in ore tuo, egredere ad predicandum. Sanctus iste castitate, oratione, animarum zelo, doctrina, humilitate, prophetia et potestate in effugandis spiritibus immundis fulsit. Non est igitur mirum, si iste a Deo edoctus  et missus, et tot pollens uirtutibus, licet sacrum ordinem non haberet, predicauit. Sane huius uiri exemplo discant heretici, quod debeant sine mora obedire et summo pontifici, et episcopis. uocatus enim a Romano pontifice per uitalianum defensorem, protinus gratias egit Deo; et illico iussit hora eadem iumenta parari; et uitalianum uehementissime urgere cepit, ut eadem hora exire debuissent. Sed quia uitalianus ex itinere lassatus erat, ad eius nutum, nocte illa remanserunt. Mane uero facto summus pontifex per alium nuntium mandauit, ut famulus Dei Equitius de monasterio non moueretur. Quo audito, seruus Dei, quamuis contristatus, quia non perrexerant, remansit. Ecce, iste sanctus Romano pontifici obediens est, et in eundo, et in  remanendo.

XX. Item, eumdem Dei famulum Cadorius episcopus rogauit, ut in congregatione sua susciperet quemdam nomine Basilium, qui in magicis artibus primus, Roma fugiens, in monachico habitu ualeriam petit. Rogatus igitur sanctus Equitius respondit episcopo: Hunc, quem mihi commendas, pater, non uideo monachum esse, sed diabolum. Et episcopus ait: Occasionem queris, ne debeas prestare, quod peteris. Cui sanctus Equitius: Ego quidem hoc eum denuntio esse, quod uideo; ne tamen nolle me obedire existimes, faciam quod iubes. Susceptus igitur in monasterio est. Post dies uero non multos, absente Dei famulo, idem Basilius suis  magicis artibus dementauit quamdam uirginum sanctimonialium, quibus Equitius preerat. Illa quoque uirgo febrire cepit, ac dixit se statim morituram, nisi Basilius  adueniret et curaret eam. Missum itaque est repente et Dei famulo nuntiatum, qui et uirginem protinus curauit: et Basilium, euidenter a fratribus cognito, quod esset maleficus, a congregatione eiici fecit. Ecce, et episcopo obediens exstitit, in susceptione Basilii; licet per spiritum prophetie cognosceret, esse maleficum. His igitur exemplis discant heretici obedire et Romano pontifici, et ceteris episcopis.

XXI. Sane, quod allegant de sancto Raimundo Paulo, quia cum laicus esset predicauerit, et Ecclesia  eum receperit, uerum est. Sed uir catholice conuersationis, ut dicitur, honeste, permittentibus episcopis, predicauit, nullum inducens errorem, sed in omnibus orthodoxus, rectoribus ecclesiarum obediens, toto studio ad colligendas Deo animas inardescens, hereticorum, pro scire et posse acerrimus expugnator; super fluuium rapidissimum, qui dicitur Durentia, ex eleemosynis fidelium pontem construens, et transitum ab omni exactione, ut dicitur, liberum peregrinis cunctisque uiatoribus redimens; cui operi pio, in loco, qui dicitur Boni Pas, cum aliis indigentibus, pro temporis opportunitate uacauit. Desinant ergo heretici, hunc uirum catholicum, pro sui erroris defensione inducere, a cuius uestigiis tam procul deuiare noscuntur.

 XXII. Hec diximus, ad confutandas rationes hereticorum, ostendendo etiam auctoritates sanctarum Scripturarum, quas teste apostolo Petro, ad suam perditionem deprauant, qualiter sint intelligende. Nunc uero studii sit nostri, proferre in medium, cooperante Spiritu sancto, et auctoritates et rationes, quibus luce clarius constet, eos non debere predicare uerbum Dei, nec a fidelibus esse audiendos.



CAPUT u. Quod non licet eis uerbum Dei ministrare fidelibus.

I. Et quoniam de laicis questio est, an uerbum  Dei seminare ualeant in populis; distinguendum est: an sint Catholici, uel non. Nimirum, si sint Catholici, et honestas uite eos commendet; si sermo eorum sit sale sapientie conditus; et iuxta capacitatem singulorum, uerbi mensuram dispensare nouerunt, certoque loco prefuerint, aut sub obedientia ueri Catholici fuerint, secundum quantitatem profectus sui, in scientia, uel opere ad nutum episcoporum, uel presbyterorum, in quorum territorio fuerint, proximos exhortari, ut arbitror, poterunt; si tamen uxoribus alligati non fuerint, nec eos pondus terrene sollicitudinis oppressit. Sane, si uita eorum reprehensibilis fuerit, eos audiri necesse non est. Quod enim Dominus ait: Que dicunt, facite, non est dictum, nisi de his qui sedent super  cathedram Moysi, id est de magistris et doctoribus diuine legis, quos Deus prefecit populo suo. Peccatori autem dixit Deus: Quare tu enarras iustitias meas, et assumis testamentum meum per os tuum?  Hinc etiam Dauid dictum est: Non edificabis tu mihi domum; quia uir sanguinum es . uir sanguinum templum Dei edificare prohibetur, quia qui adhuc factis carnalibus incubat, necesse est ut instituere spiritualiter proximorum mentes erubescat.

II. Sermo quoque in gratia semper sit sale sapientie conditus, secundum Apostolum, ut sciat quomodo oporteat unicuique respondere . Aliter scilicet idiote, aliter litterato, aliisque personis. Sed quando hoc laicus distinguere poterit,  cum ad hanc scientiam uix cleri pertingant? Et quidem cibus non est aptus, nisi sale conditus; nec sermo est utilis, sine documento sapientie. Unde in Leuitico: In omni oblatione offeres sal ; id est in omnibus dictis uel factis apostolicam sapientiam habeas. Si ergo apostolicam sapientiam in dictis et factis non habeat, sermo eius est inutilis, et ideo uitandus. Apostolus enim ait ad Timotheum: Profana, id est hereses, inaniloquia deuita , id est  sine fructu, etsi non ita mala, ut profana. Multum enim proficiunt ad impietatem, id est contra cultum Dei; et sermo eorum, ut cancer serpit , paulatim, que sana sunt corrumpendo.

 III. Ad hec, qui docet, debet attendere capacitatem audientium, ut mensuram tritici id est diuini uerbi dispenset, sicut Deus diuisit unicuique mensuram fidei . Unde Apostolus iubet prophetiam, id est occultorum reuelationem ministrari secundum rationem fidei, id est mensuram fidei eorum, quibus manifestari debent occulta; ne uelut imperfecta, altioribus suffocetur; uel adulta his, quibus est perficienda, frustretur Alioqui, si in eius uerbo auditor offenderit, apud Deum reus tenebitur doctor. Unde in lege scriptum est: Si quis aperuerit cisternam, et foderit, et non operuerit eam, cecideritque bos uel asinus in eam, dominus cisterne reddet pretium iumentorum . Cisternam aperire est Scripture sacre arcana  penetrari per intellectum. Ille uero cooperit, qui sublimes sensus Scripture, coram non capientibus, per silentium tegit. Quisquis autem apud bruta audientium corda non contegit, pene reus addicitur; si per uerba eius in scandalum siue munda, siue immunda mens capitur.

Iu. Preterea, si certo loco prefuerint, aut per obedientiam subiacuerint, euidentius innotescunt, et quia sancte Ecclesie obedientes sint, apertius liquet; cum omnis fere locus in aliqua sit diecesi, omnisque diecesis fere limites proprios habeat. Nec hoc solum, sed etiam in qualibet diecesi constitute ecclesie propriis limitibus distinguantur diuersi modo: quatenus, nec episcopus iura episcopalia, nisi in sua diecesi; nec sacerdos in parochia aliena  potestatem habeant; cum scriptum sit: Nemo mittat falcem in alienam messem; id est fideles alii commissos nullus iudicare presumat. Et Apostolus: Tu quis es, qui iudicas seruum alienum? suo domino stat, aut cadit . Si ergo episcopus extra suam diecesim, uel sacerdos extra suam parochiam potestatem suam exercere regulariter non possunt: quanto minus ignotus homo et laicus in messe aliena, id est in populo alii commisso, falcem uerbi sine licentia episcopi uel sacerdotis, ad cuius curam pertinet, mittere poterit? Et certe in uinea non laborauerunt, Euangelio teste, nisi a patrefamilias conducti. Et in alio loco habetur, quod uineam suam locauit paterfamilias agricolis, qui reddent ei fructus temporibus suis. Et certe, licet ipsi non redderent  fructus domino, sed econtrario seruos eius cederent, occiderent et lapidarent, et in fine filium eius occiderent; nullus tamen presumpsit uineam sibi mancipare, quandiu dominus tolerauit eorum inutilitatem et malitiam. Quoniam in plebe commissa alii quamuis inutili, quamuis malo, quandiu ab Ecclesia toleratur, sine eius nutu et licentia, cui credita est, nullus laborare, id est uites inutiles eiicere et fructuosas plantare, ligonem uerbi ponere, uineam in superfluis putare, in necessariis propagare presumit.

u. Denique, quis adeo demens est, ut oues alienas, domino inconsulto, pascere attentet? eo enim ipso suspectus est, quo se ipsum ingerit, maxime si  ignotus est. Et iste est, qui non intrat per ostium, sed ascendit aliunde, et est fur et latro. Fur autem non uenit, nisi ut furetur, mactet et perdat . Et certe, ut aiunt doctores, per ostium quis intrat, credendo Filium Dei: et imitando humilitatem eius, amore eius, non pro mercede aliis predicando. Alioqui si infidelis est, uel superbus, uel que sua sunt querat, non que Iesu Christi , fur est; quod alienum est, suum dicendo; et latro, occidendo.

uI. Ex his omnibus uidetur, nec clerico, nec laico, cuius habitatio ignoratur, , esse licitum, uineam, id est plebem, et gregem alienum excolere, seu pascere, sine licentia episcopi uel presbyteri, ad cuius curam spectat. Et  si quis forte presumat, poterit ei illud obiici: Quis constituit te principem aut iudicem super nos?  Teste Euangelio legitur, quod quidam de turba dixit Iesu: Magister, dic fratri meo ut diuidat mecum hereditatem. At ille dixit ei, homo, quis me constituit iudicem, aut diuisorem super uos?  Et, si in rebus transitoriis exigitur, ut iudex constituatur, ne se quis sponte ingerat, quanto magis in diuinis? Apostolo quoque teste: Nec quisquam sumit sibi honorem, sed qui uocatur a Deo, tanquam Aaron . Itaque uolens ostendere in uocatione Dei fidem ex auditu uerbi Dei, predicationemque ex fonte diuine gratie manare, ait: Quomodo inuocabunt in quem non crediderunt; aut quomodo credent ei, quem non  audierunt; quomodo autem audient sine predicante; quomodo uero predicabunt, nisi mittantur?  Ex hac connexione probatur, quod nec inuocant aliqui Deum, si non ei credant; nec credunt, si non audierint; nec audiunt, nisi eis aliqui predicauerint; nec aliqui predicare debent, nisi mittantur. Prius ergo est a Deo mitti, a quo bona cuncta procedunt; et sic Deo mittenti quisque obedire debet et predicare. Sic nimirum Moyses mittitur a Deo filiis Isrel, et post multas excusationes ne mittatur habitas, Deo in uoluntate persistenti, obtemperat. Sic Isaias, sic et alii sancti prophete, non nisi missi populum Dei docuerunt.

uII. In Nouo quoque Testamento, apostoli aliique discipuli a Domino missi sunt predicare uerbum Dei.  Unde et apostoli dicuntur, id est missi. Apostoli quoque Paulus et Barnabas a Spiritu sancto missi sunt, discipulis tamen ieiunantibus, orantibus et imponentibus illis manus, et segregantibus in opus, ad quod assumpti erant; nec predicandi officium accipiunt, quo usque ista et a Deo et a discipulis facta fuerunt. Deinde apostoli per singulas ecclesias presbyteros constituerunt. Sanctus quoque Paulus precipit Tito, ut per singulas ciuitates presbyteros, id est episcopos, constituat.

uIII. Ex his patet, quod quidam mittuntur a Deo tantum; quidam a Deo et homine; quidam, nec a Deo, nec ab homine. A Deo tantum, ut Moyses, Ioannes Baptista, et prescriptus sanctus Equitius.  Scilicet beato Gregorio teste: Istorum libertas uite ab infirmis in exemplum non est trahenda; ne dum quisque se similiter sancto Spiritu impletum presumit, discipulus hominis esse despiciat, et magister erroris fiat. A Deo mittuntur et homine, ut apostoli a Christo, Deo scilicet et homine, et alii ab apostolis uel episcopis eorum locum tenentibus. Hinc est quod Apostolus ait episcopis, quos ipse constituerat: Attendite uobis, et uniuerso gregi, in quo Spiritus sanctus posuit uos episcopos regere Ecclesiam Dei, quam acquisiuit sanguine suo . Ecce, sicut liber Actuum apostolorum refert, ipse constituerat, et tamen a Spiritu sancto missos ait: Sunt alii, qui a Deo non mittuntur; sed extremitate presumptionis per se ueniunt; et ut  subtilius seducant, a Deo se missos mentiuntur; quibus uere potest illud propheticum coaptari: ue, qui prophetant de corde suo; qui ambulant post spiritum suum. Qui dicunt, dicit Dominus: et Dominus non misit eos . De quibus Saluator in Euangelio Ioannis loquitur: Omnes qui ante me uenerunt, fures sunt et latrones . Qui uenerunt, non, qui missi sunt. Ipse enim ait: ueniebant, et ego non mittebam eos. In uenientibus, presumptio temeritatis; in missis uero, obsequium seruitutis est. ue igitur, id est eterna damnatio est his qui dicunt se missos, et non sunt; quasi mendacibus, furibus et latronibus, et presumptuosis. Sane quia qui a Deo mittuntur, signa euidentissima habent; uirtutes, scilicet caritatem,  pacem, patientiam, continentiam, benignitatem, humilitatem, et eius indiuiduam comitem obedientiam. Hinc beatus Iacobus ait: Que de sursum est sapientia, primum pudica est, deinde pacifica, modesta, suasibilis, bonis consentiens, plena misericordia, et fructibus bonis, non iudicans, sine simulatione . Ecce euidentia signa sapientie a Deo date!

IX. Qui uero a Deo mittuntur et homine, habent testimonium apertum, quod missi sunt. Qui uero per se ueniunt, nec sunt missi; nec habent testimonium hominis mittentis, nec Dei, si caruerint caritate, humilitate et obedientia; que, teste Beda, est indiuidua comes humilitatis.

X. Ex his omnibus certo certius est, eos, qui sacrum  ordinem non habent, non facile in plebe Dei audiendos; id est nisi euidentia signa habeant, quod a Deo sunt missi. Et si rectoribus sancte Ecclesie obedientes non fuerint, patet, quod non sunt missi, sed per se uenerunt. Quia enim omnis potestas a Deo est; et que a Deo sunt, ordinata sunt, qui potestati resistit, Dei ordinationi resistit; qui autem Dei ordinationi resistit, damnationem sibi acquirit .

XI. Preterea, qui uxores habent, aut pondere terrene sollicitudinis opprimuntur, ad disseminandum uerbum Dei idonei non sunt. Apostolo namque teste: Qui cum uxore est, sollicitus est que sunt mundi, quomodo placeat uxori, et diuisus est . Predicator quippe uerbi Dei ab omni cura terrena cor liberum habere debet, ut tanto perspicacius aliis fugienda uideat, quanto hoc ipse per scientiam et uitam uerius declinat. Non enim proprie maculam in rebus considerat oculus, quem puluis grauat. Hinc enim Dominus ait primis sancte Ecclesie doctoribus: Nolite portare sacculum, neque peram . Quid autem per peram significatur, nisi onera secuti? Hinc et primus Ecclesie pastor ait: Non est equum nos derelinquere uerbum Dei, et ministrare mensis. Instituamus, inquit, super hoc opus uiros boni testimonii, plenos Spiritu sancto, et sapientia, nos orationi, et ministerio uerbi instantes erimus .

XII. Cum igitur omnia supra dicta in doctore diuini  sermonis attendenda sint, formidolosum est committere laico talentum uerbi, maxime cum hoc commissum sit sacerdotibus, scilicet docere omnia legitima, que precepit Deus filiis Isrel per manum Moysi, Malachia dicente: Labia sacerdotis custodiunt scientiam, et legem requirent ex ore eius; quia angelus Domini exercituum est . Hec dicta sunt, si laicus fuerit Catholicus; scilicet, ut sine licentia episcopi uel presbyteri, in eius messe, id est plebe, falcem uerbi non mittat, nec familie, super quam Dominus eum non constituit, det tritici mensuram, aut se ingerens gregem pascat alienum, aut in uinea laboret aliena non uocatus



CAPUT uI. Respondetur obiectioni, qua dicunt cum Apostolo: Obedire oportet Deo, non hominibus; et de quibusdam aliis.


I. Sane siue laicus, siue clericus in heresim lapsus fuerit, a fidelibus audiendus non est, sed uitandus. Hereticus uero est, qui antiquam, seu alterius heresim sequitur, uel nouam fingit. Tales sunt qui dicunt, non esse obediendum episcopis, sacerdotibus, nec, quod dictu horribile est! sancte Romane Ecclesie. Istos tales hereticos esse seu infideles, ex eo constat, quod supra ditum est: Sola enim est obedientia, que fidei meritum possidet; qua sine, quisque infidelis conuincitur, etsi fidelis esse uideatur.

 II. Sed, inquiunt, obedimus Deo, non hominibus, sequentes Petrum qui dixit: Obedire oportet Deo magis quam hominibus . Dominus quippe preceperat discipulis dicens: Euntes in mundum uniuersum, predicate Euangelium omni creature . Principes uero sacerdotum et magistratus templi, et seniores prohibuerant, ne docerent, aut loquerentur in nomine Iesu. uidens ergo Petrus Christum iussisse, ut docerent omnem creaturam: et econtra, principes Iudeorum prohibuisse, dixit: Obedire oportet Deo magis quam hominibus.

III. Sed ex hac scriptura prescripti heretici errorem suum defendere nequeunt. Non est enim eis  a Deo iniunctum, ut doceant. Illi enim, quos Dominus mittit sicut predictum est, euidentia signa humilitatis, cuius indiuidua comes est obedientia, et caritatis, aliarumque uirtutum et miraculorum habent: Domino cooperante, et sermonem confirmante sequentibus signis . Hec signa illi non habent; quare nec a Deo missi sunt, nec loqui debent. Unde, cum beatus Iob uocasset amicos suos, in specie hereticorum, fabricatores mendacii, et cultores peruersorum dogmatum, subdit: Utinam taceretis, ut putaremini sapientes!  Item: Nunquid indiget Deus uestro mendacio, ut pro illo loquamini dolos? . Et item: Nunquid habebunt finem uerba uentosa?  Et rursum: Ruge mee testimonium  dicunt contra me: et suscitatur falsiloquus contra faciem meam contradicens mihi . Et item: uerbosi amici mei . Et item: Attendite ad me, et obstupescite, et superponite digitum ori uestro . Et item: Responsio uestra ostensa est repugnare ueritati . Dominus quoque dixit ad Eliphaz Themanitem: Iratus est furor meus in te, et in duos amicos tuos; quia non estis locuti coram me rectum sicut seruus meus Iob . Teste uero Gregorio, Iob habet typum sancte Ecclesie, et eius amici figuram hereticorum; qui eo dicuntur amici, quod sancte Ecclesie in quibusdam sacramentis communicant; sed in erroribus, quos sectantur, uel fingunt, dicuntur fabricatores mendacii. Et quia in ipsis defendendis  laborant, dicuntur cultores peruersorum dogmatum. Et quoniam eorum malitia latet, uocantur ruge, qui dicunt testimonium contra sanctam Ecclesiam, dum eam simul oppugnant, non rationibus, sed sermonibus falsis et inutilibus; et ideo dicuntur falsiloqui et uerbosi, et eorum uerba uentosa. Et ideo eis expedit tacere. Unde, et optat Iob ut taceant; et ut superponant digitum ori, et attendant rectores sancte Ecclesie loquentes, implentes illud Iacobi : Sit autem omnis homo uelox ad audiendum, et tardus ad loquendum.

Iu. Prouocant uero iram Dei in se, quia aliter quam sancta Ecclesia, docent. Qua de re, nec eorum sacrificia, nec orationes Deus suscipit; sed, si  eis penitentibus sancta Ecclesia pro eis offerat, uel oret, suscipit. Unde et Dominus ait amicis Iob: Sumite uobis septem tauros, et septem arietes, et ite ad seruum meum Iob; et offerat holocaustum pro uobis; Iob autem seruus meus, orabit pro uobis; faciem eius suscipiam, ut non uobis imputetur in stultitiam. Neque enim locuti estis coram me rectum, sicut seruus meus Iob. Et fecerunt sicut fuerat ad eos locutus Dominus; et suscepit Dominus faciem Iob, et conuersus est ad penitentiam Iob, cum oraret ille pro amicis suis .

u. Desinant ergo heretici uerbosari; et relicto superbo principatu, quasi immolatis tauris et arietibus, penitendo ad sanctam redeant Ecclesiam;  que sacrificiis et precibus, pro eorum erratibus intercedit; quoniam, extraneam, nullius sacrificium, uel oratio suscipitur.

uI. Apostolos igitur a Deo esse missos, uite honestas, miraculorum nouitas, doctrine integritas testabantur. Qua de causa, Iudeis infidelibus, Domini crucifixoribus, ac discipulorum persecutoribus, precipientibus aliud, ut scilicet nomen Domini exstingueretur, quasi blasphemantibus Deum, apostoli obedire non debuerunt; sed Domino cooperanti, et sermonem confirmanti sequentibus signis, qui et eos miserat. Sed econtra, prescripti omnino Deo non obediunt, et insuper obediunt infidelibus hominibus, id est heresiarchis; quidam uero, nec Deo, nec hominibus. Deo quippe non  obedire ex eo constat, quia non obediunt, quibus Dominus iussit obediri, scilicet qui sedent super cathedra Moysi, id est episcopis et sacerdotibus, qui locum Moysi tenent, dum populo Dei presunt, regunt et Dei precepta docent, ac peruersos corripiunt. Hinc scriptum est: Super cathedram Moysi sedent Scribe et Pharisei: omnia ergo quecunque dixerint uobis, seruate et facite . Preterea Apostolus ait: Obedite prepositis uestris, et subiacete eis . Et Petrus: Adolescentes, subditi estote senioribus . Seniores uero uocat pastores gregis; de quibus supra dixerat: Pascite, qui in uobis est, gregem Dei .

uII. Ex his certissime apparet, prenominatos  hereticos nec Deo, nec apostolis obedire. Quidam uero in reprobum sensum traditi, hominibus perfidis, ut heresiarchis obediunt, contemptis pastoribus Catholicis. Alii, quasi oues sine pastore, nullius obedientie subiacent, quod lex Dei uocat filios Belial , hoc est absque iugo. Sane Dominus oues, quas per se pauerat, ascensurus ad celos, non sine pastore reliquit; sed beato Petro commendauit dicens: Simon Ioannis diligis me plus his? pasce oues meas . Quo exemplo instructi apostoli atque apostolici uiri, per successiones temporum fidelibus Dei pastores preficere curauerunt. Nam et grex sine pastore perit, et exercitus sine duce, et urbs sine domino, et regio sine rectore dissipatur, sicut scriptum est: Ubi  non est gubernator, corruit populus .

uIII. Ex his et huiusmodi attendant inimici ueritatis, quantum desipiant, qui sine gubernatore Deo, uel homine exsistere presumunt. Ex uerbis igitur beati Petri, quibus se obedire Deo, non hominibus, astruere nitebantur, quasi Goliath proprio gladio iugulantur; dum nec Deo, nec hominibus catholicis obedire conuincuntur. Eapropter, quasi infideles, et anathematizati, uitandi sunt, nec salutandi, nec in communionem recipiendi; sed fugiendi, et de medio tollendi. Hinc Apostolus ait: Nolite iugum ducere cum infidelibus: que enim participatio iustitie cum iniquis? Aut, que societas luci ad tenebras? que autem conuentio Christi ad Belial? Aut que pars fideli, cum infideli? qui autem consensus  templo Dei, cum idolis? . Item idem Apostolus: Sed licet nos, aut angelus de celo euangelizet uobis, preterquam quod euangelizauimus uobis, anathema sit. Sicut prediximus et nunc iterum dico: Si quis uobis euangelizauerit preter id quod accepistis, anathema sit . Et idem: Hereticum hominem post unam et alteram correptionem deuita, sciens quia subuersus est qui huiusmodi est; id est perditus est, qui et ita incorreptibilis, et delinquit proprio iudicio condemnatus .

IX. Alii iudicio Ecclesie, ab ea, pro suis criminibus eiiciuntur; sed heretici suo iudicio ab ea recedunt. Idem precipit Thessalonicensibus: Ne commisceantur ei, qui non obedierit uerbo  eiusdem Apostoli. Hinc et beatus Ioannes: Omnis qui recedit, et non permanet in doctrina Christi, Deum non habet . Et post pauca: Si quis uenit ad uos, et hanc doctrinam non affert, nolite recipere eum in domum; nec aue ei dixeritis. Qui enim dicit ille aue, communicat operibus malignis . Hinc et beatus Paulus: Denuntiamus uobis, fratres, in nomine Domini nostri Iesu Christi, ut subtrahatis uos ab omni fratre ambulante inordinate, et non secundum traditionem, quam acceperunt a nobis . Et item: Profana, et inaniloquia deuita: multum enim proficiunt ad impietatem, etc.  Et iterum: Doctrinis uariis et peregrinis nolite  abduci . Et item: Auferte malum ex uobis ipsis , quod fit, cum malus homo a communione Ecclesie per disciplinam ecclesiasticam eiicitur. Et item: Currebatis bene, quis uos impediuit ueritati non obedire? Nemini consenseritis. Persuasio enim non est ex eo, qui uocat uos, scilicet Deo, sed ex diabolo. Modicum fermentum totam massam corrumpit . Et item: Nolite communicare operibus infructuosis tenebrarum, magis autem et redarguite . Et iterum: Nemo uos decipiat in sublimitate sermonum , que scilicet non est, nisi in uerbis. Et iterum Ioannes: Nol te credere omni spiritui; sed probate spiritus, si ex Deo sunt . Et beatus Petrus: Charissimus  frater noster Paulus, secundum datam sibi sapientiam scripsit uobis, sicut et in omnibus Epistolis: in quibus sunt quedam difficilia intellectu, que indocti, et instabiles deprauant, sicut et ceteras scripturas, ad suam ipsorum damnationem. uos igitur, fratres, prescientes, custodite uosmetipsos, ne insipientium errore traducti, excidatis a propria firmitate .

X. Hec sacrarum Scripturarum uerba, quasi commonitoria salutis fidelibus Christi cogitanda, memoriterque retinenda excerpsimus; ut aperte sciant, non esse participationem, seu societatem habendam cum perfidis hereticis, nec audiendos, quasi anathematizatos, sed uitandos quasi perditos et manifeste incorrigibiles, nec eis commiscendum  esse, quasi inobedientibus, nec salutandos, aut in domum recipiendos, quasi antichristos, sed quasi profanos et inaniloquos deuitandos. Trahunt nempe ad impietatem et more cancri, paulatim sana membra, id est fideles, corrumpunt, atque quasi fermentum eos, qui sibi participant, quasi massam simile, amissa naturali dulcedine Catholice unitatis inflant ad superbiam, et acidos reddunt, id est sibi conformes mente, sed et mente corruptos, ut ait Apostolus, et qui ueritate priuati sunt, existimantes questum esse pietatem, dum pro questu, non pro futuris predicant. Hinc est quod non est eis communicandum, sed magis sunt redarguendi.

XI. Unde et Apostolus utens uerbis Isaie, quasi filiis ait: Exite de medio eorum, et separamini,  dicit Dominus. Et immundum ne tetigeritis. Et ego recipiam uos, et ero uobis in patrem, et uos eritis mihi in filios et filias, dicit Dominus omnipotens . Separatur a malis, qui eorum opera non imitatur. Immundum non tangit qui peccatis non consentit. Exit, qui ore non parcit, sed quantum licet, corrigit. Hec est celestis uox, quam Ioannes audiuit dicentem: Exite de illa, populus meus, et ne participes sitis delictorum eius, et de plagis eius non accipiatis: quoniam peruenerunt peccata eius usque ad celum, et recordatus est Dominus iniquitatum eius . Hic duobus modis non maculant nos, si eis non consentimus; sed redarguimus, quasi agentes opera tenebrarum,  et quasi deprauatores sanctarum Scripturarum, quasi infidelis et insipientes, et corruptores mentium, et quasi lupos spirituales, qui rapiunt et dispergunt gregem Domini, sicut scriptum est: Intrinsecus sunt lupi rapaces . Habentes animum uenenatum, et intentionem, et exterius si copia detur, persequendo, et interius corrumpendo, et more spinarum, uel tribulorum, cruentantes eos, qui sibi appropinquant, et conscindentes, sicut scriptum est: Nunquid colligunt de spinis uuas? aut de tribulis ficus? 



CAPUT uII. Declaratur, quos maxime seducant, quos non.

I. Ostenso, quantum noceant heretici in populo Dei, uideamus, cooperante Spiritu sancto, quos  maxime seducant.

II. Seducunt ergo mulieres, uiros, non uiriliter, sed muliebriter agentes: imperitos, mendaces; eos, qui non obediunt ueritati, sed consentiunt iniquitati; auaros, denique eos, qui non habent signum in frontibus suis, id est caritatem in cordibus. Seducunt mulieres prius, per eas uiros; ut diabolus prius Euam, et per eam Adam. Sic et Iob per eius uxorem subuertere uoluit dicentem: Adhuc permanes in simplicitate tua? Benedic Deo, et morere . Sic et per uxorem Pilati dicentem ei: Nil tibi et iusto illi: multa enim passa sum hodie per uisum propter illum . Mysterium passionis Domini uoluit impedire, ne per eius mortem,  amitteret imperium. Hinc Apostolus de pseudochristis et hereticis ait Timotheo: Habentes quidem speciem pietatis, uirtutem autem eius abnegantes; et hos deuita. Ex his enim sunt, qui penetrant domos; et mulierculas ducunt captiuas, oneratas peccatis, que ducuntur uariis desideriis .

III. Ecce patet, quia seducunt non firmos, sed mulieres seductibiles, dignas seduci, utpote oneratas peccatis. Seducunt et uiros feminee debilitatis, sicut scriptum est: Congregatio taurorum in uaccis populorum . Tauros uocat hereticos; qui sunt superbi et indomiti cum uitiis; qui congregantur in uaccis populorum, hoc est in illis, qui facile possunt seduci.

 Iu. Seducunt et imperitos. Unde in Prouerbiis: Mulier stulta et clamosa, plenaque illecebris uitiorum, et nichil omnino sciens, etc., ait: qui est paruulus, declinet ad me . Mulier stulta et clamosa est heretica prauitas. Stulta scilicet per fatuum intellectum; et clamosa per garrulitatem; plenaque illecebris uitiorum; et nichil omnium sciens, ait: qui est paruulus declinet ad me. Paruulus est omnis stultus, deficiens sensu.

u. Seducunt et innocentes, scilicet simplices. Unde Apostolus: Per dulces sermones et benedictiones seducunt corda innocentium . Seducunt et corde humiles; unde in Prouerbiis: Generatio que pro dentibus gladios habet, et  commandit molaribus suis, ut comedat inopes de terra, et pauperes . Ex omnibus heretici pro dentibus gladios habent; quia eorum praui doctores percutere magis quam mederi, occidere potius quam uiuificare nouerunt. Hi inopes de terra comedunt, dum quosdam sensu tardiores seducendo, in suo corpore uelut mortuos tangunt. Similiter et pauperes ex omnibus, hoc est corde humiles, de congregatione fidelium supplantare conantur.

uI. Seducere nituntur rectos corde. Unde: Ecce peccatores intenderunt arcum, parauerunt sagittas suas in pharetra, ut sagittent in obscuro rectos corde . Peccatores, id est heretici, intenderunt arcum, hoc est scripturam ueteris  et Noui Testamenti ad se detorserunt, iuxta suum errorem eam interpretantes; et parauerunt sagittas suas, hoc est uenenata uerba in corde; et hoc ideo, ut sagittent rectos corde in obscuro, id est in ambiguis. uel sic: in obscuro, id est in simplici sensu, et propter carnales et imperitos obscurato. uel, in obscura luna, id est Ecclesia, que obscurata fuit in exordio fidei, uel que obscuratur nebulis blasphemorum; uel, cum cedibus martyrum cruentatur. In hac obscuritate sagittant heretici. Quia sciunt hec tempora decipiendis infirmis accommoda. Illis autem subuersis, arbitrantur etiam sic attrahere rectos corde. uel, filii Ecclesie dicuntur obscura luna, dum peccant; in qua heretici sagittant; cum per tales ministros Ecclesie sacramenta preparent  per quos quosdam infirmos decipiunt, cum ministrorum merita attendere suggerunt.

uII. Ex his patet quod seducunt infirmos et inscios. Quod ne fiat, Apostolus admonet dicens: Ut iam non simus paruuli fluctuantes, et circumferamur omni uento doctrine, in nequitia hominum, in astutia, ad circumuentionem erroris . Non simus, inquit, garruli intellectu; fluctuantes, id est modo bene, modo male agentes; et circumferamur, alio urgente omni uento doctrine. Doctrina prauorum, quasi uentus tempestatis impellit ignorantem et infirmum ad perditionem, id est naufragium. Que doctrina fit in nequitia et astutia hominum, id est per homines nequam in se, et ad simplicium  deceptionem astutos; quorum doctrina semper fit ad circumuentionem erroris; hoc est ut aliqua circumuentione in errorem inducant. Hinc ergo alibi ait: Nolite fieri imprudentes, sed intelligentes, que sit uoluntas, etc. . Et iterum: Fratres, nolite pueri effici sensibus, sed malitia paruuli estote, sensibus autem perfecti estote .

uIII. Sane sapientes et fortes non seducunt. Unde in Prouerbiis: Frustra iacitur rete ante oculos pennatorum . Oculi pennatorum, anime sunt beatorum, uirtutum pennis suffulte; que acuto uisu celestia contemplantes, ad superna euolant. Ante quorum intuitum frustra ab impiis deceptionis rete pretenditur; quia diuinitus adiute, cunctos  eorum laqueos facile transcendentes, ad supernam pertranseunt scientiam.

IX. Seducunt et eos, qui ueritatem, seu caritatem non recipiunt. uel, si recipiunt, non recipiunt ut salui fiant; et eos, qui consentiunt iniquitati. Unde Apostolus uolens de diabolo, qui iam per pseudochristos operatur mysterium iniquitatis, ostendere, quos decipiat per Antichristum, ait: Destruet illustratione aduentus sui eum, cuius est aduentus secundum operationem Satane in omni uirtute et signis, et prodigiis mendacibus et in omni seductione iniquitatis, iis qui pereunt: eo quod caritatem ueritatis non receperunt, ut salui fierent. Ideo mittet illis Deus operationem erroris, ut credant mendacio, ut iudicentur omnes, qui non ueritati,  sed consenserunt iniquitati 

X. Et Dominus in Euangelio Ioannis: Ego ueni in nomine Patris mei et non accipitis me. Si alius uenerit in nomine suo, illum accipietis . Ecce qui ueritatem, que Christus est, non recipit, districto Dei iudicio, credit mendacio et recipit erroris operatorem: et qui ueris Dei signis non credidit, credit mendacibus ut qui a ueritate se elongauit et eius signis; iungitur mendaci per mendacia signa. Unde et Dauid de reprobis: Secundum opera manuum eius tribue ipsis: redde retributionem eorum ipsis; quoniam non intellexerunt opera Domini, et in opera manuum eius destrues illos et non edificabis eos .

 XI. Denique seducunt eos, in quibus non est signum Dei, id est caritas, seu uirtus fidei. Unde in Apocalypsi preceptum est in specie hereticorum locustis, ne lederent fenum terre, neque omne uiride, neque omnem arborem, nisi tantum homines, qui non habent signum Dei in frontibus suis. Quid heic terra significat, nisi sanctam Ecclesiam, sicut scriptum est: Terra in eternum stat?  Huius terre fenum, sunt incipientes, adhuc formidantes estum tribulationum; sed tamen fidei et unitati Ecclesie totis radicibus pro posse inherentes. uiride uero quid aliud significat, nisi eos, qui uirorem sui ostendunt, qui uitam fidei operum profectibus ostendunt? Quid uero arbor significat, nisi contemplatione et operum seu uirtutum excellentia sublimes?

 XII. His igitur tribus fidelium generibus heretici non nocent; sed his, qui non habent signum Dei id est caritatem. In quo, ut beatus Ioannes ait, manifesti sunt filii Dei et filii diaboli . Et Dominus: In hoc cognoscent, quia mei eritis discipuli, si dilectionem habueritis ad inuicem . uel signum Dei, est uirtus Dei; de qua idem Ioannes: Hec est uictoria, que uincit mundum, fides uestra . Hi igitur qui hoc signum non habent, dignum est ut ledantur; ut qui in sordibus sunt, sordescant adhuc ; et consummetur nequitia peccatorum . Digni sunt, ut tales habeant magistros, qui magistrum unum contempserunt Deum, per quos cecos ceci in foueam cadant. Hic in Osee heresiarchis  dicitur: Laqueus facti estis speculationi omnes uos, et expansum rete super Thabor . Laqueus sunt et rete, per quos qui signo Dei carent irretiuntur in speculatione celestium, quam illis promittunt.

XIII. Merito uero per locustas instabiles, saltantes, ore nocentes frugibus, plus quam cetera minuta animalia, heretici designantur. Quia, in ueritate non steterunt, sed exierunt ex nobis; quia non erant ex nobis. Si enim fuissent ex nobis, mansissent utique nobiscum. Et in disceptatione positi quasi saltant, dum in aliquo errore conuicti ad aliquam fugiunt, imo saltant, umbram rationis, ne uicti uideantur. Ore uero nocent; quia, sicut scriptum est: Acuerunt linguas suas sicut serpentes,  uenenum aspidum sub labiis eorum . Acuerunt linguas suas sicut serpentes, ut per dulces sermones et benedictiones seducant corda innocentium. Et ideo uenenum aspidum est eis, non in labiis, sed sub labiis; quia non aperte, sed occulte ledunt et more serpentium per linguam morsu uenenum erroris insanabile immittunt. Unde et plus quam ceteri praui homines, qui per minuta animalia figurantur, ore nocent frugibus, id est operibus et uirtutibus quorumdam fidelium. Quia ea, que nec penitus auferunt, quandoque uitiant et corrumpunt: ut aut ex toto priuentur fide Catholica; aut in fide hesitent. Quod quantum sit malum, ex uerbis beati Iacobi patet, qui ait: Qui  uero hesitat, in fide scilicet, similis est fluctui maris, qui a uento mouetur, etc. Non ergo estimet homo ille, quod aliquid accipiat a Domino .

XIu. Sane et auari, plerumque exigentibus culpis suis merentur seduci. Unde legitur, diabolum dixisse contra Achab regem, sed idololatram: Ego decipiam Achab. Et dictum est: In quo decipies? Qui respondit: Egrediar et ero spiritus mendax in ore omnium prophetarum eius . Achab enim rex, peccatis magnis precedentibus, dignus erat ut tali deceptione debuisset damnari: quatenus, qui sepe uolens ceciderat in culpam, quandoque nolens caperetur ad penam. Occulta iustitia licentia malignis spiritibus datur; ut quos  uolentes in peccati laqueo strangulant, in peccati pena etiam nolentes trahant.

Xu. Item is, qui uitam reprobam non mutat, a perpetrandis peccatis animum non auertit, cum a propheta aliquid requirit, illa audit Deo disponente, que meretur audire damnandus. Ecce et domus Isrel a cultu Dei sub idolorum seruitute recesserat et tamen ad prophetas, a quibus decipi consueuerat, spe ueniebat prospera requirens. Cum uero ex ore prophetarum, peruersa agens, prospera audiret; quid aliud superna iudicia agebant, nisi, ut peccator populus in suo corde caperetur? quatenus, qui perfidiam sequendo deliquerat, sic prophetarum suorum blandis sermonibus deciperetur; ut iam nec pertimesceret, quia deliquisset: et tanto post durius  raperetur ad penam, quanto nunc securius uiueret in culpa.

XuI. Sed ecce, largiente Deo, genus humanum ueram fidem publice fatetur, subdi cuilibet creature in adoratione renuit. Securus ergo, prophetam quilibet fide positus consulit; quia hoc auditurus est, quod audire fidem decet. Fidenter dico, si ab immunditiis aliis, atque a prauis actibus recessit, securus est. Nam cum Paulus clamet, et auaritia, que est idolorum seruitus ; quisquis adhuc auaritie subiectus est, a cultu idolorum liber non est. Si ergo is, qui auaritie anhelat, in fide quidem positus esse uidetur, sed aliena ambit, accipere honores mundi desiderat, temporalem gloriam concupiscit atque de hac eadem gloria prophetam  consulat; iustum ualde est ut ex culpe sue merito a prophete ore prospera audiat; quatenus, si uerba Dei audire in sacro eloquio noluit, ut terrena despiceret, celestia amaret; illud, Deo iudice, ex prophete sui ore audiat, unde amplius obligatus cadat.

XuII. Ecce ex his patet, quod auari a cultu idolorum liberi non sunt, quamuis in fide positi uideantur. Unde, Deo iudice, illud ex prophete sui ore audiunt, unde obligati cadant. Et ut generaliter dicamus qui uitam reprobam non mutat, ille audiet, Deo disponente, que meretur audire damnandus; ut sic cecorum duces sint ceci.



CAPUT uIII. Contra hoc, quod mulieres predicare posse dicunt.


I. Preter errores iam dictos, grauiter errant; quia feminas, quas suo consortio admittunt, docere permittunt, cum hoc sit apostolice doctrine contrarium. Scriptum est enim: Mulieres in ecclesiis taceant. Non enim permittitur eis loqui. Si quid autem uolunt discere; domi uiros suos interrogent. Turpe est enim mulieri loqui in ecclesia ; ecce Apostolus iubet, ut mulieres taceant in ecclesiis materialibus, uel in congregationibus fidelium, non quidem ab oratione uel laude Dei, sed a doctrina; et ne que in ecclesia aliquid interrogent sub occasione docendi, sed domi uiros suos. Unde apertius alibi ait: Mulier in silentio discat cum omni subiectione: docere mulieri non permitto,  neque dominari in uirum, sed esse in silentio. Adam enim primum formatus est, deinde Eua. Et Adam non est seductus, mulier autem seducta in preuaricatione fuit . Ecce aperte Apostolus dicit, ut mulier, etiam cum discit sileat, nec doctorem Ecclesie interroget. Docere quoque non permittitur, uel dominari in uirum duabus de causis: tum scilicet, quia post uirum formata est; tum etiam, quia seducta fuit in preuaricatione Dominici precepti, quasi diceret: Et non uir.

II. Igitur ratione temporis, et culpa exigente, docere non permittitur, uel dominari in uirum; nec doctorem interrogare; quia pro peccato quod ipsa induxit, semper uerecunda, conspectum publicum fugere potius debet, quam querere. Beatus quoque  Petrus ait: Muneres subdite sint uiris suis, ut et si qui non credunt uerbo, per mulierum conuersationem sine uerbo lucrifiant; considerantes in timore sanctam conuersationem uestram . Ecce, hic dicitur aperte, quomodo fideles mulieres debent lucrifacere uiros infideles, scilicet exemplo sancte conuersationis, sine uerbo predicationis. Unde colligitur, quia si uirum docere non potest uerbo, sed opere tantum, multo minus alios docere potest uerbo. Timendum est enim, ne hostis antiquus arte pristina utens, per mulieris uerbum uirum seducat. Sic ait ad Iob per mulierem: Adhuc permanes in simplicitate tua? Benedic Deo, id est maledic et morere . Sed uir in quiete et tribulatione perfectus, repulit eam dicens:  Quasi una de stultis mulieribus locuta es . Et sic in sterquilinio positus superauit eum, qui primum hominem in paradiso prostrauit. Hinc et in lege dicitur mulieri: Sub uiri potestate eris . Hinc et Apostolo teste: Mulier si comam nutriat, gloria est illi; quoniam capilli pro uelamine dati sunt ei . Ecce, que debet esse gloria mulieris, scilicet uelare se ipsam in signum scilicet subiectionis: Caput enim mulieris uir . Et iterum: Omnis mulier orans, aut prophetans non uelato capite, deturpat caput suum . Et iterum: Non est creatus uir propter mulierem, sed mulier propter uirum. Ideo non debet mulier potestatem habere supra  caput et propter angelos ; quibus scilicet grata est, sacrata et pia significatio.

III. Qua ergo temeritate presumat mulier uerba Dei publice docere, que ipsum Deum orare, aut prohetare non debet, nisi uelata? Et si caput mulieris est uir, qua fronte audeat docere uirum, scilicet caput suum? Et si in signum subiectionis et pudoris uelamen debet habere, reminiscatur peccati, pro quo ex prima preuaricatione punita est, et uiro subiecta; nec legem libertatis docere presumat subiecta. Hinc in decretis dist. 23, per concilium Carthaginense uI iubetur: Mulier, quamuis docta et sancta, uiros in conuentu docere non presumat. Laicus autem, presentibus clericis, nisi ipsis rogantibus, docere non audeat.

 Iu. Preterea gloriosa Dei Mater et uirgo, que conseruabat omnia uerba sibi ostensa, conferens in corde suo , non legitur predicasse. Sed nec Maria Magdalena, aut aliqua de mulieribus, que secute sunt Dominum.

u. Sed, dicunt inimici ueritatis, mulieres debere docere; eo quod Apostolus dicat ad Titum: Anus similiter, scilicet exhortare, ut sint, in habitu sancto; non criminatrices, non multo uino seruientes, bene docentes; ut prudentiam doceant adolescentulas, ut uiros suos ament; filios suos diligant, prudentes, castas, sobrias, curam domus habentes, benignas, subditas uiris suis, ut non blasphemetur uerbum Domini . Ad quod notandum est. Apostolum non dicere, ut publice  uiros anus doceant, sed priuate adolescentulas, ita tamen ut eas prudentiam illam doceant quam consequenter subdit. Nec tamen nisi anus docere permittit; que sicut etate, sic morum maturitate adolescentulas excedunt; ut preter ea, que cum senibus communia habent, que superius dixit Apostolus; scilicet, ut sint sobrii, pudici, pudentes, sani in fide, in dilectione et patientia; habeant que pro sexu illo propria subiungit Apostolus dicens: ut sint in habitu sancto, etc. Repelluntur igitur, ne doceant mulieres heresim sapientes, secundum predicta autem uerba, ne doceant, nisi sint anus moribus et etate, et ne doceant, nisi adolescentulas: imo, omnino interdicitur eis, ne doceant; ideo scilicet quia non sunt sane in fide, sine qua esse conuincitur,  quisquis obediens non est, ut superius monstratum est.

uI. Item hunc errorem confirmare nituntur exemplo Anne prophetisse, que Euangelio teste in ipsa hora, qua Dominus oblatus est in templo, superueniens confitebatur Domino et loquebatur de illo omnibus, qui exspectabant redemptionem Isrel.

uII. Sed attendant, qualis erat Anna. Erat quippe, uiro mortuo, uidua usque annos octoginta quatuor; que non discedebat de templo, ieiuniis et obsecrationibus seruiens nocte ac die . Merito ergo tam diuturne abstinentie, continentie, et continue orationis data est ei prophetia. Adducat quis talem feminam: et ego libenter audiam,  non docentem, sed confitentem sua peccata Deo, uel confitentem Domino confessione laudis. Nec dicitur hic, quia predicauit uel docuit; sed locuta est de Christo omnibus, qui exspectabant redemptionem Isrel . Non est idem, predicare et loqui. Omnis enim, qui predicat uel docet, loquitur; sed non omnis, qui loquitur, predicat aut docet. Loquitur enim quis, dum orat, nec tamen dicitur docere. Loquebatur ergo de Christo, confitendo, id est laudando uel prophetando, non docendo. Diuersa enim sunt dona Spiritus, scilicet prophetia et doctrina; quod potest perpendi ex uerbis Apostoli dicentis: Nunc autem, fratres, si uenero ad uos linguis loquens, quid uobis prodero, nisi uobis loquar aut in reuelatione, aut in scientia, aut in prophetia,  aut in doctrina?  Et iterum: Cum conuenitis, fratres, unusquisque uestrum psalmum habet, doctrinam habet, apocalypsin habet, linguam habet, interpretationem habet. Omnia ad edificationem fiant . Et iterum: uos estis corpus Christi, et membrum de membro. Et quosdam quidem posuit Deus in Ecclesia, primum apostolos, secundo prophetas, tertio doctores, deinde uirtutes, exinde gratias curationum, opitulationes, gubernationes, genera linguarum . Et iterum: Alii quidem per Spiritum datur sermo sapientie; alii autem sermo scientie secundum eumdem Spiritum, alteri fides in eodem Spiritu, alteri gratia sanitatum in uno Spiritu; alteri operatio uirtutum, alteri prophetia. alteri discretio spirituum, alteri gratia linguarum,  alteri interpretatio sermonum . Cum igitur aliud sit donum prophetie, aliud sermo doctrine, secure concesserim, Annam, seu quasdam mulieres prophetasse; nec tamen consequenter dicendum erit, easdem docuisse; alioqui male posuit Apostolus eadem quasi diuersa.



CAPUT IX. Contra hoc quod dicunt defunctis fidelibus non prodesse uiuorum eleemosynas, ieiunia, missarum solemnia, aliasue orationes.

I. Et quoniam mos est male errantium, nisi continuo resipiscant, in deteriora labi, ut qui nocent noceant adhuc; et qui in sordibus sunt, sordescant adhuc; ut et consummetur nequitia peccatorum ; audent iam insani heretici, eis quos  seducunt, dicere: defunctis nichil prodesse fidelium uiuorum eleemosynas, ieiunia, orationes, nec etiam missarum solemnia, seu orationes pro eis factas. Hec heresis refellenda est prius auctoritatibus canonicis; deinde scripturis Patrum catholicorum, seu rationibus catholicis.

II. Legitur ergo in libro Machabeorum: Quod uir fortissimus Iudas, facta collatione, duodecim millia drachmas argenti misit Hierosolymam, offerri pro peccatis mortuorum sacrificium, etc.  Ecce uir fide plenus, zelo legis Dei accensus, pro populo Dei multum orans, Deo deuotus, tyrannis resistens, pro lege Dei sui certans usque ad mortem, pro his qui cum pietate dormitionem acceperant  , duodecim millia drachmas misit Hierosolymam offerri. Hoc Ecclesia catholica legit deuote, predicat publice et seruat in exemplo, offerens pro fidelibus defunctis, ut a cunctis reatibus absoluti, cum Deo sine fine letentur.

III. Et certe legimus in Nouo Testamento, circumcisionem, aliaque nonnulla ueteris Testamenti instituta, debere cessare; nusquam uero legitur sacrificia pro fidelibus defunctis esse prohibita: cum certo certius sit, quedam peccata nonnullorum fidelium hic solui, quedam in futuro. Unde et in libro Machabeorum habetur: Sancta et salubris est cogitatio pro defunctis exorare, ut a peccatis soluantur . Inde etiam Dominus ait: Qui autem dixerit  contra Spiritum sanctum, non remittetur  ei, neque in hoc seculo, neque in futuro . In qua sententia datur intelligi, quasdam culpas in hoc seculo, quasdam uero in futuro posse laxari. Quod enim de uno negatur, consequens intellectus patet, quia de quibusdam conceditur, paruis scilicet, minimisque peccatis; sicut est assiduus otiosus sermo, immoderatus risus, peccatum cure rei familiaris; que uix sine culpa uel ab ipsis agitur, qui culpam qualiter declinare ualeant, sciunt; aut in non grauibus rebus error ignorantie. Hinc et beatus Augustinus ait in Enchiridio: Neque negandum est defunctorum animas, pietate suorum uiuentium releuari, cum pro illis sacrificium mediatori offertur, uel eleemosyne in ecclesia fiunt. Et iterum: Cum sacrificia siue altaris, siue quarumcunque  eleemosynarum pro baptizatis omnibus offeruntur, pro ualde bonis gratiarum actiones sunt; pro ualde malis, etsi nulla sunt adiumenta mortuorum, qualescunque uiuorum consolationes sunt; pro non ualde malis, propitiationes sunt. Quibus autem prosunt, aut ad hoc prosunt, ut sit plena remissio, aut certe ut tolerabilior fiat ipsa damuatio.

Iu. Preterea, quod preces uiuentium prosint defunctis fidelibus, exemplis constat non paucis. Ecce enim, cum teste beato Gregorio, Germanus Capuanus episcopus, ex precepto medicorum, pro corporis salute Angulanas thermas ingressus esset ut lauaretur, Paschasium sedis apostolice diaconum iam defunctum, qui mire sanctitatis fuerat, eleemosynarum  maxime operibus uacans, cultor pauperum, et contemptor sui, stantem et obsequentem in caloribus inuenit. Et inquisitus, quid illic tantus uir faceret? Respondit: se in penali illo loco deputatum, ideo tantum, quia contra Symmachum pro Laurentio senserat; ut eo spreto. Laurentius summus pontifex crearetur; aliis fidelibus contra sentientibus, qui et preualuerunt. Sed queso, inquit, te pro me Dominum deprecare: atque in hoc cognosces, quod exauditus sis; si huc rediens, me non inuenies. Qua de re uir Domini Germanus se in precibus strinxit. Et post paucos dies rediit, sed iam predictum Paschasium in loco eodem minime inuenit.

u. In eodem quoque libro, Petro interrogante  quidnam esse possit quo mortuorum ualeat animabus prodesse, respondet beatus Gregorius: Si culpe post mortem insolubiles non sunt, multum solet animas, etiam post mortem, sacra oblatio hostie salutaris adiuuare; ita ut hoc nonnunquam ipse defunctorum anime uideantur expetere. Presbyter enim quidam in diecesi Centumcellensis urbis, in aquis calidis, quoties necessitas corporis exigebat, lauari consueuerat; cum quidam uir incognitus cum magno famulatu de pedibus calceamenta abstrahebat, uestimenta suscipiebat, exeunti a caloribus sabana prebebat, atque omne ministerium peragebat. Cumque hoc sepius fieret, quadam die duas oblationum coronas obsequenti sibi uiro pro benedictione obtulit; petens ut benigne susciperet,  quod ei caritatis gratia offerebat; quam oblationem humiliter renuens, inter cetera ait: Si mihi patrocinari uis, ommnipotenti Deo pro me offer hunc panem, ut pro peccatis interuenias: et tunc te auditum esse cognosces, cum huc ad lauandum ueneris, et me non inueneris. In quibus uerbis disparuit; et is qui homo esse uidebatur, euanescendo innotuit, quia spiritus fuit. Idem uero presbyter, hebdomada se continua pro eo in lacrymis afflixit, salutarem hostiam quotidie obtulit, et reuersus post ad balneum eum iam minime inuenit. Qua ex re, quantum prosit animabus immolatio sacre oblationis ostenditur, quando hanc et ipsi mortuorum spiritus a uiuentibus petunt et signa indicant, quibus per eam absoluti uideantur.

 uI. Monachus quoque quidam in monasterio Beati Gregorii in ultima egritudine pro tribus aureis, quos absconderat quasi proprios, a fratribus contemptus est; ut eius morti interesse nollent, et fratrum sepultura careret. A morte uero eius XXX diebus euolutis, consulente beato Gregorio, XXX diebus continuis salutaris est hostia immolata. Et post hoc, apparens cuidam per uisionem nocte, dixit sibi bene esse; quia communionem receperat, cum precedenti die tricesima oblatio fuisset impleta pro eo.

uII. Ecce his patet exemplis, multum prodesse spiritibus defunctorum preces, et immolationem hostie salutaris; cum per ista a peccato dissensionis seu schismatis predictus Paschasius, et a peccato  proprietatis post amaritudinem animi habitam in exitu, et post ignis purgatorii cruciatum XXX dierum, prescriptus monachus sit absolutus.

uIII. Hoc etiam roboratur, et amoto omni dubietatis scrupulo confirmatur testimonio, et longissima consuetudine catholice Ecclesie, Apostolo toste, columna et firmamentum ueritatis . Orat namque pro defunctis fidelibus, non solum alias, sed etiam inter sacra missarum solemnia. Et certe, si nulla alia suppeteret auctoritas, exemplum, aut ratio, sufficere deberet sancte Ecclesie tanto tempore approbata consuetudo. Nam, si in ore duorum aut trium testium stat omne uerbum ; quanto magis si tota Ecclesia, ubique  terrarum hoc concorditer clamat; Spiritus enim sanctus, sicut Dominus ait, docet  omnem ueritatem. Hic repleuit orbem terrarum, id est sanctam Ecclesiam, que est ubique terrarum; et ideo non permittit errare ipsam. Hec est enim septem lucerne supra candelabrum tabernaculi. Septiformis quippe gratia Spiritus sancti, catholicam illustrat Ecclesiam, ne tenebris errorum inuoluatur.

IX. His etiam adminiculantur rationes catholice. Etenim, ut ait Augustinus: Quidam uiuendi modus nec tam bonus est, ut non requirat ista post mortem; nec tam malus, ut ei non prosint ista post mortem. Est uero talis in bono, ut non requirat ista: estque rursus talis in malo, ut nec his ualeat, cum de hac  uita transierit, adiuuari. Ergo pro non ualde malis propitiationes sunt, pro ualde bonis gratiarum actiones; pro ualde malis nulla sunt adiumenta mortuorum, sed uiuorum qualescunque consolationes.

X. Nec mirum, si uiuentium beneficia, uel orationes mortuis corporaliter prosint in quibusdam culpis soluendis; cum prosint etiam mortuis in anima ad infidelitatis uel aliorum criminum labem abolendam. Orauit quippe beatus Stephanus pro lapidantibus, et conuersus est Paulus. Orauerunt pro paralytico, quem portabant quatuor uiri, et dimissa sunt ei peccata, et corporis salus reparata.

XI. Item, Christus corporaliter positus in monumento,  spiritu in infernum descendens eduxit inde suos: quid igitur mirum si electi, ad loca purgationis descendentes, inde postea educantur, cum pro ipsis illa uictima immoletur, que singulariter ab eterno interitu animam saluat, que mortem Unigeniti nobis per mysterium reparat? Et si oratio pro alio facta confert ei; quid mirum, si eleemosynam aut ieiunium pro alio exhibitum ei prosit? Sunt illa enim uerba Apostoli: Sine intermissione orate . Ait sanctus Augustinus: Iustus nunquam desinit orare, nisi desinat iustus esse. Semper orat, qui semper bene agit.

XII. Item: Sicut in uno corpore multa membra habemus; omnia autem membra non eumdem actum habent: ita multi unum corpus sumus in Christo;  singuli autem alter alterius membra, Deus autem temperauit corpus, ut non sit schisma, id est discordia, in corpore . id est in Ecclesia, ubi debet esse unitas. Sed in id ipsum pro inuicem sollicita sunt membra . Sollicita, inquam, sint in id sollicitudinis, quod sit ipsum, id est indifferens, ut non minus pro alio, quam pro se . Si quid patitur unum membrum, compatiuntur omnia membra. Siue gloriatur unum membrum, congaudent omnia membra .

XIII. Ex his patet quod sicut per eamdem animam diuersa membra uiuunt et colligantur; sic et per eumdem Spiritum Christi diuersa eius membra reguntur et in unitate conseruantur. Inde est quod  pro se inuicem solliciti sunt omnes fideles in Christi corpore constituti; ut si quid patitur unus, compatiantur ceteri. Et ideo, fidelibus in igne purgatorio patientibus, ceteri compatientes solliciti sunt pro eis: Sollicitudine uero non pigri , sed quasi pro se laborant, pro eis absoluendis. Inde est quod ieiunando, uigilando, eleemosynis aliisque piis actibus insistendo, orationibus instando, talibus remediis et uiuis et defunctis in Christi corpore per unitatem fidei et compagem dilectionis constitutis subuenire procurat.

XIu. Et nimirum sanctus et uerus, qui habet clauem Dauid, qui claudit, et nemo aperit, aperit et nemo claudit, qui habet claues mortis et inferni, desiderium pauperum exaudit, et aures eius in preces  eorum , ut eos soluat, quos Ecclesia soluit; eos liget, quos Ecclesia ligat, sicut ipse ait: Quodcunque ligaueritis super terram, erit ligatum et in celis; et quodcunque solueritis super terram, erit solutum et in celo . Ideoque si quos Ecclesia soluit super terram, soluuntur et in celo, siue uiuentes et morientes fideles. Ait enim: Quodcunque.

Xu. Legitur etiam in libro Dialogorum, quod beatus Benedictus pro uitio lingue, nisi se corrigerent, duas sanctimoniales excommunicauit; que, pristinis moribus non mutatis, post paululum defuncte sunt, et in ecclesia sepulte. Sed dum sancte communionis hostia fieret, ab ecclesia exire uidebantur. Tunc beato Benedicto indicatum est; qui  protinus, manu sua dedit oblationem, iubens, ut pro eis offerretur. Que dum pro eis fuisset immolata, non sunt uise ulterius ab ecclesia exire. Communionem quippe a Domino per seruum Domini receperant. Ecce et ex hoc patet, quantum prosit oblatio fidelium spiritibus defunctorum. Ut enim caro iudicare de spiritibus possit, hoc largiri dignatus est, factus pro hominibus Deus caro

XuI. Sed ad hoc obiiciunt inimici ueritatis; post mortem hanc, predicta nulli prodesse. Et ad sui erroris assertionem inducunt hec testimonia. Dominus enim dicit: Ambulate, dum lucem habetis, ne tenebre uos comprehendant . Et Apostolus: Ecce, nunc tempus acceptabile, ecce nunc dies salutis . Et iterum: Dum  tempus habemus, operemur bonum ad omnes, maxime autem ad domesticos fidei . Et Salomon: Quodcunque potest manus tua, instanter operare; quia nec opus, nec ratio, nec scientia, nec sapientia erit apud inferos, quo tu properas . Et Dauid: Quoniam in seculum misericordia eius . Ex his uerbis liquet, quod post mortem tenebris penarum inuoluitur, qui in hac luce uiam Dei perambulare contempserit. Hic enim bene operantibus misericordia Dei tribuitur. Malis uero post hanc uitam non misericordia, sed iudicium Dei erit. Quia tunc nullum possunt sibi comparare subsidium, aut salutem. Quapropter uiuentium beneficiis defuncti salutem acquirere nequeunt, aut rationem. Item teste Apostolo: Omnes nos manifestari  oportet ante tribunal Christi, ut referat unusquisque propria corporis, prout gessit, siue bonum siue malum . Ecce, secundum hec uerba unusquisque reportabit in iudicio bonum uel malum, quod gessit in proprio corpore. Ex quo datur intelligi, non prodesse sibi, quod alius gessit pro eo, post solutionem corporis.

XuII. Ad hoc sciendum, has auctoritates hoc innuere, quod post mortem nullus potest comparare sibi aliquod meritum. Nullus enim, qui in hac uita neglexerit, postquam obierit, Deum poterit promereri. uerumtamen, si quis in fide operante per dilectionem ultimum clauserit diem, fidelium precibus, aut piis actibus poterit adiuuari. Heic enim meruit,  ut ab ipsis fidelibus iuuaretur, quia inter ipsos fideles fideliter uiuendo fidem seruauit, et inter membra corporis Christi membrum exstitit. Hinc beatus Augustinus ait: Heic omne meritum comparatur, quo possit post hanc uitam releuari quispiam, uel grauari. Nemo se preparet, qui hoc neglexit, cum abierit, Deum promereri. Non igitur ista, que pro defunctis commendandis frequentat Ecclesia, illi apostolice sunt aduersa sententie, qua dictum est: Omnes astabimus ante tribunal Christi, ut recipiat unusquisque secundum ea, que per corpus gessit, siue bonum, siue malum . Quia etiam hoc meritum sibi quisque cum in corpore uiueret, comparauit, ut ei possent ista prodesse. Nec enim omnibus prosunt. Et quare non omnibus prosunt,  nisi propter differentiam uite, quam quisque gessit in corpore? Hinc et beatus Gregorius loquens ait: Hoc sciendum est, quia illic saltem de minimis nichil quisque digne purgationis obtinebit, nisi bonis hoc actibus in hac adhuc uita positus, ut illic obtineat, promereatur. Inde est quod ait, quia supradictus Paschasius ex suarum eleemosynarum largitate obtinuit hoc, ut tunc potuisset promereri ueniam, cum iam nil posset operari. Quod autem ait Apostolus per corpus, intelligendum est, per tempus quo uixit in corpore.



CAPUT X. Contra eos qui negant ignem purgatorium, et aiunt, spiritus a carne solutos continuo ire ad celum, uel infernum.

 I. Sunt uero heretici quidam, qui asserunt animas a carne solutas continuo ascendere in celum, aut descendere in inferni supplicium. Negant enim ignem purgationis. His obloquuntur auctoritates, exempla, ratioque Catholica. Apostolus enim ait: Christum esse fundamentum; atque subiungit: Si quis superedificauerit supra hoc fundamentum aurum, argentum, lapides pretiosos, ligna, fenum, stipulam, uniuscuiusque opus quale sit, ignis probabit. Si cuius opus manserit, quod superedificauit, mercedem accipiet; si cuius opus arserit, detrimentum patietur: ipse tamen saluus erit; sic tamen quasi per ignem . Hoc de igne future purgationis potest accipi.

 II. Pensandum igitur sollicite est, quia illum dixit per ignem posse saluari; non qui super hoc fundamentum ferrum, es uel plumbum edificat, id est peccata maiora, et idcirco duriora, atque tunc insolubilia; sed ligna, fenum, stipulam, id est minima peccata atque leuissima, que ignis facile consumat. Item Augustinus in Enchiridio: Incredibile non est, aut inueniri, aut latere nonnullos fideles, per ignem quemdam purgatorium, quanto magis minusue bona pereuntia dilexerunt, tanto tardius, citiusque saluari; non tamen tales, de qualibus dictum est, quod regnum Dei non possidebunt, nisi conuenienter penitentibus eadem crimina remittantur. Conuenienter autem dixi, ut steriles in eleemosynis non sint. Item beatus Ioannes Baptista  ait populo de Christo: Ipse uos baptizabit in Spiritu sancto et igni . Purgat quippe Dominus peccata in baptismate et igni tribulationis temporalis, seu ignis purgationis. Item scriptum est: Pone ollam super prunas uacuam, donec incalescat et liquefiat es, et consumatur rubigo . Olla est, queuis anima fidelis nunc plena uirtutibus et operibus bonis, nunc uacua, id est imperfecta. Et quia in sanctis desideriis et operibus perfecta plane non est,  peccatorum uenialium rubigine est fedata; et ideo super prunas ignis purgatorii poni iubetur, quousque crucietur ignis ardore, et sordes peccatorum leuium in igne consumantur. Tanta enim erit mora permanendi in igne, quanta erit rubigo peccati.



CAPUT XI. Contra eos qui dicunt, eosdem spiritus defunctorum ante iudicium, nec celum, nec infernum ingredi, sed aliis contineri receptaculis.


I. Sunt econtra alii qui dicunt, animas nec celum, nec infernum ingredi ante iudicium. Sed animas iustorum placidis contineri receptaculis; reproborum uero spiritus, in locis penalibus. Piorum uero receptacula uocari paradisum; sicut malorum loca penalia, infernum. Post iudicium uero electos sidereas possidere mansiones, et reprobos inferni cruciatibus torqueri.

II. Sed et hi in sua assertione falluntur. Tria quippe sunt loca que spiritus a carne solutos recipiunt. Paradisus recipit spiritus perfectorum. Infernus  ualde malos. Ignis purgationis eos, qui nec ualde boni sunt nec ualde mali. Et sic, ualde bonos suscipit locus ualde bonus; ualde malos locus summe malus; mediocriter malos locus mediocriter malus, id est leuior inferno, sed peior mundo. De ualde bonis erat Apostolus, qui dicebat: Cupio dissolui, et esse cum Christo . Christus autem est in dextera Dei Patris, ubi etiam interpellat pro nobis. Quocirca, qui cum Christo esse post dissolutionem corporis cupiebat, haud dubium quin in celo, ubi Christus est, esse desiderabat. Unde euidentius ad Corinthios ait: Scimus quoniam si terrestris domus nostra huius habitationis dissoluatur, quod edificationem ex Deo habemus, domum non manufactam eternam in celis . Ecce,  sine omni ambiguitate scit Apostolus, post dissolutionem terrestris domus, id est corporis, quod est de terra, se habere in celis domum eternam, non manufactam, id est ministerio alterius, sed ex Deo, id est operatione diuina. Hinc et Dominus: Ubi fuerit corpus, illic congregabuntur et aquile . Quia anime spirituales, soluta mole corporis ascendunt ad celum, ubi Christus est non solum secundum naturam diuinam, sed et secundum humanam, in qua corporaliter celos ascendit.

III. Et iterum: Si quis mihi ministrat, me sequatur; et ubi ego sum, illic et minister meus erit . Et iterum: Si abiero, et preparauero uobis locum, iterum uenio, et accipiam uos ad  me ipsum, ut ubi ego sum, et uos sitis ; et rursum: Pater, quos dedisti mihi, uolo, ut ubi ego sum, et illi sint mecum, ut uideant claritatem meam, quam dedisti mihi . Magna itaque est merces amoris et operis boni, esse cum Christo. Reuera inestimabilis honor, ut sit adoptiuus cum unico; ut sit ubi est unicus, non cequaliter diuinitati, sed consociatus eternitati.

Iu. De ualde malis ait Apostolus: Nolite errare, neque fornicarii, neque idolis seruientes, neque adulteri, neque molles, neque masculorum concubitores, neque fures, neque auari, neque ebriosi, neque maledici, neque rapaces, regnum Dei possidebunt . Et in Apocalypsi Dominus: Timidis et incredulis, et exsecratis et homicidis,  fornicatoribus, et ueneficis, et idololatris, et omnibus mendacibus; pars illorum erit in stagno ardenti igne et sulphure, quod est mors secunda . Ecce, magna committentes crimina, non possidebunt regnum Dei, sed detrudentur in infernum.

u. Sane leuia peccata committentes ad ignem transeunt purgatorium, ut purgentur; si tamen bonis actibus in hac adhuc uita positi, ut illuc ueniant, obtineant; quos Apostolus ait saluari, sic tamen quasi per ignem , ut predictum est.



CAPUT XII. Contra eos qui in ecclesia orare nolunt, nec ecclesiam esse nuncupandum asserunt. Ubi probatur et ecclesiam esse uocandam, et ibi esse orandum, et in magna ueneratione habendam. Ubi etiam respondetur cuidam eorumdem hereticorum obiectioni, qua ex uerbis beati Stephani aiunt, quod Excelsus non habitat in manufactis , et ideo nec in ecclesia.


I. Preterea apponunt iniquitatem super iniquitatem et domum Dei, domum utique orationis contemnentes, malunt orare in stabulis, uel in cubiculis, seu in thalamis, quam in ecclesia. Et ad maiorem contemptum, mulierculis et insipientibus persuadere nituntur, non esse ecclesiam, nec sic debere uocari.

II. Contra quos sacre Scripture proferimus testimonia: ut hoc prescientes fideles, sicut beatus Petrus docet, custodiant semetipsos ne insipientium errore traducti, a propria excidant firmitate . Attendendum igitur est quod  domus Dei domus orationis uocatur, et ecclesia. Quantaque sit ei reuerentia exhibenda, scriptum est in libro Euangeliorum; quod Dominus inuenit in templo uendentes boues et oues, et columbas, et nummularios sedentes; et cum fecisset quasi flagellum de funiculis, omnes eiecit de templo, oues quoque et boues, et nummulariorum effundens es, mensas subuertit. Et his qui columbas uendebant dixit: Auferte ista hinc, et nolite facere domum Patris mei domum negotiationis . Hec Ioannes. Marcus uero ait quod non sinebat Dominus ut quisquam transferret uas per templum, et docebat dicens eis: Nonne scriptum est quia domus mea, domus orationis uocabitur omnibus gentibus? uos autem fecistis eam speluncam latronum . Et his gestis, secundum Lucam, erat quotidie docens in templo .

III. Ecce euidenter patet quod templum uocat domum Patris sui; et domum suam; et domum orationis non solum sibi, uel apostolis, sed cunctis gentibus, id est electis ex Iudeis et gentibus. Heretici uero, nec domum Dei, nec domum orationis uocant, nec in ea cum electis orare curant; sed malunt in domibus suis, quam in domo Dei orare. In quo patet, nec uerbis, nec opere Dominum Iesum Christum sequi; dum templum, quod ipse tantopere ueneratur et sermone et opere, ipsi blasphemant; nec in eo, ubi gentibus orandum esse predixit, orant. Bestiam namque, hoc est Antichristum  sequuntur, id est imitantur; qui sicut in Apocalypsi dicitur: Aperuit os suum in blasphemias, blasphemare nomen eius, et tabernaculum eius, et eos qui in celo habitant .

Iu. Blasphemant tabernaculum Dei, dum dicunt, potius in cubiculis uel stabulis, quam in domo Dei orandum. Blasphemant nomen Dei, dum dicunt, non creasse aut regere mundum. Blasphemant eos, qui in celo habitant dum dicunt, apostolos, martyres ciuesque celi nullam posse opem conferre supplicantibus.

u. Preterea, in templo docebat, sicut dictum est: Et erat docens quotidie in templo . Ibi doctores audiebat, sicut scriptum est de parentibus eius, quia inuenerunt illum in templo sedentem  in medio doctorum, audientem illos et interrogantem . Et cum dicerent: dolentes querebamus te , respondit: Quid est, quod me querebatis? nesciebatis quia in his que Patris mei sunt, oportet me esse ? Ecce inuentus in templo, respondet, illud esse Patris sui, et oportere se esse in eo.

uI. Adhuc scriptum est in Euangelio Luce de discipulis Domini post ascensionem: Et erant semper in templo laudantes et benedicentes Deum . Et post aduentum sancti Spiritus, sicut in Actibus apostolorum habetur: Erant quotidie perdurantes unanimiter in templo . Et iterum: Petrus et Ioannes ascendebant in  templum ad horam orationis nonam ; et tunc claudum ex utero matris sue reparauerunt.

uII. Item angelus Domini, educens apostolos de carcere, ait: Ite, et stantes in templo loquimini plebi omnia uerba uite huius. Qui cum audissent, intrauerunt diluculo in templum, et docebant . Item: Paulo oranti in templo contigit fieri in stuporem mentis, et uidere Iesum . Anna quoque uidua non discedebat in templo seruiens nocte ac die . Simeon etiam, Iustus et timoratus, exspectans consolationem Isrel; et Spiritus sanctus erat in eo. Et uenit in Spiritu in templum; et accepit Iesum in ulnas suas, et benedixit Deum .

uIII. Ex his patet quod apostoli in templo orant  laudantque Deum; et uidet Paulus Iesum: ibique ex precepto angeli docent: Anna etiam a templo non discedebat seruiens Domino die ac nocte. uir quoque sanctus Simeon, Spiritu sancto plenus in eodem Spiritu uenit in templum, et accipit Iesum, et benedicit. Quare ergo impii heretici iactant se seruare Euangelium et sequi apostolos; cum non in templo orent, sed in thalamo, nec ibi doceant, sed in foro, et quidam clam in domo?

IX O insensati! nunquid molestum est uobis, si Deus in qualibet urbe, uilla et castro domum habeat, ut honoretur a suis; cum multi uestrum habeant non unam, sed plures ad uestras uoluntates? Item uos habetis domos, aliam ad manducandum,  aliam ad dormiendum, aliam ad alios usus: Cur inuidetis populo Christiano, si habeat domum ad orandum, laudandumue Deum, seu ad docendum uerba uite? Item, quia Deus omnium est, non unius solius, ab omnibus in communi est orandus.

X. Quod autem domus orationis dicatur ecclesia, et auctoritate et ratione probatur. Ecclesia quippe dicitur nunc conuocatio fidelium, nunc congregatio malorum, nunc domus Dei, ad quam plerumque et hi, et illi conueniunt. Ecclesia dicitur conuocatio fidelium; unde scriptum: Paulus uinctus Iesu Christi, et Timotheus frater Philemoni dilecto et adiutori nostro, et Appie sorori carissime, et Archippo commilitoni nostro, et Ecclesie que in domo sua est. Gratia uobis et pax a Deo  Patre nostro, et Domino Iesu Christo . Ecclesia dicitur congregatio malorum, unde Dauid: Odiui ecclesiam malignantium . Ecclesia quoque dicitur domus orationis: unde Apostolus ad Corinthios: Conuenientibus uobis in ecclesia, audio scissuras esse, et ex parte credo . Et paulo post: Conuenientibus uobis in unum, iam non est Dominicam cenam manducare. Unusquisque enim suam cenam presumit ad manducandum. Et alius quidem esurit, alius autem ebrius est. Nunquid domos non habetis ad manducandum et hibendum? aut Ecclesiam Dei contemnitis et confunditis eos, qui non habent?  Aperte ait, quia Corinthii, quorum quidam erant boni, quidam mali, conueniebant in ecclesia,  id est in domo orationis, sicut expositores authentici dicunt. Et ideo subiungit: Conuenientibus uobis in unum. Quid est in unum conuenire, nisi in unum locum simul uenire; quem locum superius nominauit ecclesiam? Et quoniam in illo loco, id est in ecclesia, se reficiebant, reprehendit eos dicens: Nunquid domos non habetis ad manducandum et bibendum? Aut ecclesiam Dei contemnitis? hoc est non habetis alia loca, ubi uos reficiatis? aut cum habeatis alia loca ecclesiam Dei, id est domum orationis contemnitis, ibi manducando aut bibendo? quasi diceret: ccclesia non domus ad manducandum, uel bibendum, sed ad orandum; et ideo, si domos habetis  ad manducandum uel bibendum, ibi uos reficite, non in domo orationis, id est in ecclesia. Quocirca, qui in ecclesia Dei manducat aut bibit, ipsam contemnit, maxime si habeat domum ad manducandum. Ecclesia namque Dei, non est domus ad manducandum et bibendum; sed domus orationis

XI. Ex his patet ecclesiam Dei dici hoc loco domum orationis. Alioqui, si quis dicat, ecclesiam Dei dici heic fideles, intendat quanta sequatur absurditas. Apostolus quippe reprehendit heic Corinthios comedentes in ecclesia Dei. Et, si ecclesia Dei intelligitur heic fidelium conuocatio, consequenter uidebitur eos, qui comedunt in conuentu fidelium reprehendere; et sic reprehensibilis erit  Dominus, qui manducauit et bibit cum discipulis. Ad hec, consequetur, non esse manducandum cum aliquo; aut manducandum esse tantum cum infidelibus; quod sentire, est summa dementia. Restat igitur, ut ecclesiam Dei intelligamus ibi domum orationis. Unde et ecclesia dicitur per etymologiam, edes clericorum: non quod ipsi tantum in ea conueniant; sed quia ceteris fidelibus frequentius; et quia eorum est eam custodire, claudere, aperire et diuina ibi celebrare mysteria.

XII. Nec mirum si ecclesia Dei dicitur tam conuocatio fidelium quam locus orationis, ubi conueniunt; sicut et domus dicitur mansio aliqua, et manentes in ea. Cum enim legitur Dominum intrasse in domum principis Phariseorum, Sabbato  manducare panem ; domus significat mansiones. Cum autem legitur de regulo; quia credidit ipse, et domus eius tota ; domus significat manentes in domo. Ciuitas quoque significat locum ciuium aliquorum; et ciues ibi manentes. Locum significat, cum dicitur: uidens ciuitatem, fleuit iehsu . Ciues significat, cum dicitur: Cum intrasset iehsu Hierosolymam, commota est uniuersa ciuitas, dicens: quis est hic?  Neque enim murorum ambitus, aut locus ipse dicebat, quis est hic? sed ciues immanentes.

XIII. Synagoga quoque dicitur locus orationis, in quo Iudei congregabantur. Et ipsi enim Iudei hinc aiunt ad Dominum de centurione: Synagogam  ipse edificauit nobis ; significantes nomine synagoge domum, quam eis edificauerat ad orandum. Ioannes quoque ait angelo Smyrne Ecclesie: Blasphemaris ab his qui se dicunt Iudeos esse, et non sunt, sed sunt synagoga Satane . Quo in loco, sine omni scrupulo Iudeos uocat synagogam Satane.

XIu. Manifestum est igitur tum auctoritate Apostoli, tum inductione prescriptorum similium, Ecclesiam Dei dici, tam domum orationis, quam conuocationem fidelium. In ecclesia enim materiali, uarietas, siue multitudo lapidum, aut lignorum significat diuersos ordines fidelium: pauimentum et tectum, subditos et prelatos: fenestre per quas  lux celi infunditur, doctores per quos ceteri fideles illustrantur, qui luce sermonis Dei illuminantur. Fundamentum, quod totum pondus Ecclesie sustinet, Christus est, qui mores nostros sustinet; ostium, fides; altare, Deus; latitudo ecclesie, caritas; altitudo, spes; longitudo, perseuerantia; lampades seu candele, Scripture, siue uirtutes; cymbala, signum iubilationis. Cum ergo materialis ecclesia significet spiritualem, non inconuenienter eius nomen accipit. Quia plerumque signum censetur nomine rei, cuius est signum. Hinc Propheta ait de manna: Panem angelorum manducauit homo ; non quia esset panis angelorum; sed quia significabat illum. Et Apostolus ait de petra que fundebat aquam Iudeis: Consequente  eos petra, petra autem erat Christus ; non quia petra esset Christus; sed quia significabat Christum, qui aqua sapientie ros potat.

Xu. Cum autem dicimus, in domo orationis, id est in ecclesia orandum, inimici ueritatis contra nos inducunt illud Euangelicum: Tu autem, cum oraueris, intra in cubiculum tuum, et clauso ostio, ora Patrem tuum in abscondito; et Pater tuus, qui uidet in abscondito, reddet tibi . Ex his enim aiunt orandum esse in cubiculo, non in ecclesia.

XuI. Sed, si orandum est in cubiculo, non in ecclesia; iehsu Christus in cuius ore dolus non fuit, errauit, cum uocauit domum orationis, si ibi non oratur. Si autem uerum dixit, imo quia uerum  ueritas dixit, domus orationis est quia ibi orandum est. Item si in ecclesia orandum non est, peccauerunt Petrus et Ioannes, qui ascenderunt ad templum ad horam orationis nonam. Item peccauit Paulus; peccauit Anna, que non discedebat a templo, ieiuniis et orationibus seruiens nocte ac die; quod utique sentire, extreme dementie est. Constet igitur, orandum esse in ecclesia, tum auctoritate Christi, tum exemplis apostolorum, aliorumque sanctorum.

XuII. Orandum tamen est ubique sicut Apostolus ait: uolo uiros orare in omni loco, leuantes puras manus, sine ira et disceptatione: similiter et mulieres . Et Propheta: In omni loco dominationis eius, benedic, anima mea, Domino  . Cum ergo ubique sit orandum, uoluit Deus specialiter esse locum orationi deputatum, scilicet tantum ad orandum et seruiendum Deo, ut tanto attentius fiat oratio, quanto ibi soli uacatur Deo, ne quid aliud fiat. Alia quippe loca, pluribus sunt plerumque negotiis implicita. Et ideo, si ibi oret quis, uelit, nolit, nonnunquam interrumpitur. Musce namque morientes perdunt suauitatem unguenti . Cause quippe temporales muscarum more, per insolentiam se ingerentes, corda orantium confundunt; ne orationes, que per se, uelut aromata fragrarent, suauem reddant Deo in orantibus odorem.

XuIII. Cum ergo ait Dominus, ut oraturus intret in cubiculum, non statuit, ut lectus materialis sit  locus orationis, nusquam enim hoc fecit: nusquam uocauit lectum, uel thalamum, domum orationis. Sane templum uocat domum Dei, et domum orationis. Non ergo intelligendum est de lecto maritali, sed spirituali. uocat igitur cubiculum, secretum cordis; ubi si bona est conscientia, suauiter quis pausat; si uero mala, uehementer grauatur. Oraturus itaque quis, secretum cordis intrare debet; ut non tantum ore, sed et corde oret. Cubiculum cordis intret, ne mens per exteriora fusa, fructum orationis perdat. In se uero reuersa, tanto facilius per orationem impetret, quanto cunctis aliis spretis, soli Deo uacare contendit. Et ideo, quandiu orationi insistitur claudendum est ostium, id est  auditus cordis per circumspectionem muniendus; ut desideria illicita cerceantur, nec concupiscentia carnalis admittatur; sed tota cordis intentione Pater celestis oretur eo attentius: quo clauso cordis aditu, a superuenientibus non interrumpitur curis. Hec est oratio, que celum penetrat. Hec pulsat aures Patris celestis. Hec impetrat, si quid postulat. Unde subditur: Et Pater tuus, qui uidet in abscondito, reddet tibi .

XIX. Preterea, quia in ecclesia orare nolunt, contra nos pretendunt excusationes in peccatis, et inducunt illud quod beatus Stephanus ait in Actibus apostolorum: Salomon edificauit Deo domum; sed non Excelsus in manufactis habitat, sicut Propheta dicit: Celum mihi sedes est; terra autem  scabellum pedum meorum. Quam domum edificabitis mihi, dicit Dominus? Aut quis locus requietionis mee est? Nonne manus mea fecit hec omnia? . Et, inquiunt, si Excelsus non habitat in manufactis, non habitat in ecclesiis factis manu hominum. Si autem ibi non habitat, cur iremus illuc ad orandum?

XX. Ad quod respondemus, sic intelligendum: Deus non habitat in manufactis, id est non ibi clauditur, aut continetur in manufactis. Immensus est enim, et incircumscriptus Deus, et illocalis et ideo non circumscribitur; aut continetur in loco. Cui enim celum sedes est, et terra scabellum, quomodo contineretur in aliqua domo? Cum habitas in domo tua, ibi includeris, nec uspiam alibi es.  Non sic habitat Deus in manufactis templis, ut sic ibi includatur, quatenus nusquam sit alibi.

XXI. Preterea, Spiritus est Deus , sicut idem ait: et ideo loco corporali non continetur; sed habitat per gratiam in cordibus electorum. Unde Apostolus ad Ephesios: Det uobis Pater Domini nostri Iesu Christi habitare Christum per fidem in cordibus uestris . Fides enim tua de Christo, Christus  in corde tuo. Hinc et Propheta; Et repulit tabernaculum Silo, tabernaculum suum, ubi habitauit in hominibus . Ecce, quomodo habitauit Deus in tabernaculo suo. Habitauit enim ibi in hominibus. Sic habitat Deus in ecclesiis, habitando in hominibus: et ideo potius habitat ibi, quam alibi. Quia interdum  plures ibi conueniunt, et cum maiori deuotione, ac feruentiori fide concurrunt; seruitur Deo obsecrationibus, et perceptione sacri pabuli, id est corporis Christi, et diuini uerbi. Cum igitur semper et ubique sit Deus in cordibus electorum; plenius et perfectius eos replet in ecclesiis, cum in suo obsequio eos uiderit promptiores. uerumtamen, si Deus ubique est, cum dicat: Celum et terram ego impleo ; in manufactis est, continens ac regens; sed non ibi ita inhabitat, ut in cordibus electorum: hic enim inhabitat etiam per gratiam; in illis uero est per essentiam, potentiam, et presentiam.




CIRCA ANNUM DOMINI MCXCI XCII
HENRICUS SEPTIMELLENSIS





NOTITIA


Henricus Septimellensis, ex Etruria oriundus, pago quodam agri Florentini qui septimo ab urbe Florentia lapide Lucam euntibus occurrit, id quod in exemplo Elegie manuscripto notauerat Marq. Gudius. Alias Samariensis, uulgo Henricus Pauper appellatur in codice quodam manuscripto bibliothece Pauline academie Lipsiensis  . Florentinus dicitur in glossa manuscripta codicis Helmstadiensis. Genus suum agreste esse et tenue ipse fatetur auctor  . Studiis operam dedit Bolonie  . Adeo pauper fuisse proditur, ut cum papyrus deesset, uersus suos in ueteri et attrito pellicio describere cogeretur  . Fuit peta seculi XIII, ut uult Christianus Daumius  . Scripsit carmen, cuius mentio fiet, A. 1191, aut 1192, quod ex libri II uersibus 61, 62, 63, 64, patet. Anno enim 1193 Henricus uI Siciliam omnem expugnauit, cum antea idem infeliciter tentasset, quam aduersam expeditionem innuit auctor. Meminit etiam  tanquam rei nouiter geste captiuitatis a Richardo, Anglie rege, anno 1192 perpesse.

Scripsit Elegiam De diuersitate fortune et philosophie consolatione, ut inscribitur in codice ms. bibliothece Pauline academie Lipsiensis  . Gauisus antea summa felicitate, et postea ad summam inopiam redactus carmen hoc composuit  . Scripsit hunc librum ad episcopum Florentinum  . Mille uersus habet Elegia  . Diuiditur carmen in quatuor libros. In primo queritur Henricus de sua miseria et aduersitatibus huius mundi. In tertio introducit Philosophiam ipsum acriter reprehendentem. In quarto eamdem ipsum consolantem  . Euulgauit opus hoc Christianus Daumius  ex ms. codice bibliothece Lipsiensis, que tamen dimidiam solum eius partem suppeditauerat  ; et ex membranis Florentinis  . Forte et usus est Marq. Gudii manuscripta  . Excusa est editio Daumiana anno 1684 aut postea  . Caruerat editor exemplari ms. equitis Lucensis Marii Florentini, cuius manuscriptum cum nonnullis obscuris in excuso locis contulit Barthol. Beuerinus, et ad Daumium misit  . Caruit et codice quodam ms. Patauiensi  . Notas se textui additurum promisit Christianus Daumius  . Exstat alioqui cum commento manuscripto in bibliotheca academie Lipsiensis  .

Recepi in me nouam Henrici Septimellensis editionem, ignorans tum typis iam esse a Daumio uulgatam. Quamuis uero postea de editione Daumiana certior fuerim factus, tamen quoniam et rarior occurrit et forte minus nostra correcta est, in proposito persistam, daboque carmen integrum.

Adhibui eius rei gratia duos codices, quorum prior in Helmstadiensi academica bibliotheca antiquiori, posterior in illustri ducali Guelpherbytana, in quam ex Marquardi Gudii penu delatus est, seruatur. Ex his posterior codex uariorum aliorum codicum manuscriptorum, ad que correctus est, uicem prestat.





HENRICI SEPTIMELLENSIS ELEGIA DE DIuERSITATE FORTUNAE ET PHILOSOPHIAE CONSOLATIONE.



LIBER PRIMUS.


    Quomodo sola sedet probitas? flet, et ingemit aleph  .
   Facta uelut uidua, que prius uxor erat.
Cui de te, fortuna, querar? cui? Nescio. Quare
   Perfida me cogis turpia probra pati?
[5] Gentibus opprobrium sum, crebraque fabula uulgi.
   Dedecus agnoscit tota platea meum.
Me digito monstrant. Subsannant dentibus omnes.
   Ut monstrum monstror dedecorosus ego.
Mordeor opprobriis. De me mala cantica cantat
[10]    uulgus, et horrendus sum sibi  psalmus ego.
 Fama per antiphrasin cantat, multumque cachinnum
   De me ludificans impia turba mouet.
Concutit a tergo mihi multa ciconia rostrum.
   Hic aures asini fingit, et ille canem.
[15] Turba molendini; grex furni; concio templi,
   In mea fecundis uocibus acta sonant.
Si me commendat Naso; si musa Maronis;
   Si tuba Lucani, uix bona fama foret.
Quem semel horrendis maculis infamia nigrat
[20]    Ad bene tergendum multa laborat aqua.
Fata Neronizant  in me. Mihi triste prophetant
   Astra poli. Mihi dat tristia signa polus.
O dolor! o pudor! o grauitas! o tristia fata!
    Sum miser et nulli sum miserendus ego.
[25] O bona prosperitas, ubi nunc es? Nunc mea uersa est
   In luctum cithara. Fit lacrymosa lyra.
O mala dulcedo, subito que sumpta uenenas,
   Que nunc compensas mellea felle graui.
O felix, qui non est usus prosperitate,
[30]     Nam uenit ex sola prosperitate dolor.
Non sine felle suo dulcet fortuna, nec albet
   Absque nigredine. Nec mons sine ualle fuit
Cui multum mellis, multum dedit ipsa ueneni.
   Mel uomuit primum felleus ipse sapor.
[35] Ut grauius cadit hic, quem format forma gigantis,
   Quam nanus, cuius paruula forma sedet;
Ut plumbum grauius pluma, paleaque lapillus:
   Sic grauius cadit hic qui bona multa tulit.
Hinc ego, qui fueram satur omni prosperitate,
[40]    Hoc uerum fateor omnibus esse modis.
Numinis ambiguos uultus  deprendo. Nouercam
   Sentio fortunam, que modo mater erat.
 Sum miser, et miseri nullus miserans miseretur.
   In peius ueniunt omnia fata mihi.
[45] Temperat assidue pro me fortuna uenenum,
   Quo sitit  illa caput mortificare meum.
Nil agit infelix, perii. Nequit ergo nocere
   Amplius. Exstincto uulnera nulla nocent
Heu quid agam! quid agam? Plorabo. Sufficit istud?
[50]    Non: Quia fata mihi deteriora parant.
Quid tibi, magne, tuli? Quid? Iupiter? Unde nocendi
   Ista sitis? Celo fulmina nulla tuli.
Nec petii thalamos Iunonis, nec uolui. Nec
   Seua giganteis fratribus arma dedi.
[55]  Cur mihi, seue noces? cur? cur? dic, nescio. Nescis.
   Ergo quid innocuo, Iupiter alte, noces?
Hic nimis insanum redolet. Caret et Salomone  ,
   Qui nocet innocuo, quique nocere cupit.
Nam nimis iratus, nimis ille superbus, et ultor,
[60]     Qui ferit insontem, crimine dante locum.
Quid me persequeris? O quam uictoria parua 
   Est: miserum multis ledere posse malis!
Desine. Quid mirum, Dauum  si uincat Achilles
   Et si Tersitem conterat Hector equo.
[65] Nam quoties miserum probus expugnare laborat
   Se misero similem nititur esse probus.
Ad lacrymas redeo, quarum mihi copia, quarum
   Excursus salis potibus ora rigant.
Est cibus anxietas; lacryme sunt pocula; pena
[70]    Panis; uina dolor; est mihi uita mori.
Quod patior pallor loquitur, maciesque figurat,
    Indicat exsanguis turpiter alba cutis.
Nam facies habitum mentis studiumque fatetur,
   Mensque quod intus agit nuntiat illa foris,
[75] Internique status liber est, et pagina, uultus.
   Exterior macies intus amara legit  .
Heu miser, heu cecus, heu demens! Semina mundi
   Iratos animos in mea fata trahunt.
Est mihi terra nocens, ignis grauis, unda nociua.
[80]    Aer tristitia perfidiore nocet.
Sic mihi septenis nocet impia turba planetis.
   Quilibet in nostra morte planeta furit.
Saturnus falcem, fulmen fert Iupiter, arma
    Mars, sol feruorem, dira uenena uenus,
[85] Mercurius uirgam, rapidas fert luna sagittas.
   Septem septena concitat arma cohors;
Quo fugiam? uel quid faciam? Mors undique claudit,
   Ne fugiam, cunctas imperiosa uias.
ue mihi! ue misero! ue prosperitate carenti!
[90]    ue cui scire datur, quidquid in orbe nocet!
Ex quo prima parens uetito  ieiunia fregit,
   Nullus in hoc misero tam miser orbe fuit.
Nec Tityus  lacerus  , refugis nec Tantalus undis,
   Nec male qui rexit lora paterna puer  .
[95] Orbatus Niobes; Iob uermes; sibila  Cadmi;
   Hec collecta  mihi prosperitate uigent.
 Ergo quis infelix patitur peiora? Quis ille
   Tristanus  , qui me tristia plura tulit.
 Obruor oceano, seuisque reuerberor undis.
[100]    Nesciat hinc reditum mersa carina suum.
Decidit in cautes incauta carina. Procellas
   Sustinet innumeras inuidiosa ratis.
Me si tanta pati natura uolebat amara,
   Ponere debuerat perfidiore  loco.
[105] Aut gelida Scythia niuium  , uel solis in ortu,
   Aut ubi soligeris occidit  ardor equis.
Aut ubi perfidior quadrangulus orbis habetur,
   uel quo perpetuum torrida zona calet,
Aut aliquo peiore loco, qui gente uacaret,
[110]    Quo minus opprobrii cognita fama foret.
Dulcius est miseris aliena uiuere terra,
   Quam propria male, qua singula probra patent.
 Malo meum sciri longinquis dedecus Indis,
   Quam quos uicinos efficit ipse locus.
[115] Hic inter notos socios miser, inter amicos,
   Quod nugor, querula fertilitate premor.
Omnibus inuideo melioribus. Inuida semper
   Mens tantum rodi pro meliore solet.
Quod sub sole uigent, fateor tot me meliores,
[120]    Sim licet Arturus  , qualis habebor ero,
Omnibus inuideo, nullus mihi. Mens dolet hinc, quod
   Reciproca caret hic transitione dolor.
Nam caret inuidia miser, imo miserrimus ille
   Qui nimis omnimoda prosperitate caret.
[125] Quid sim? quid fuerim? cuias? ubi? quis uocer? unde
    Natus? homo uel humus? nescio montis inops.
Me domini, socii, noti, quod magis est, et amici
   Proh! scelus, in medio deseruere mari.
Dum zephyrus flabat, multis sociabar amicis:
[130]    Nunc omnes aquilo turbine flante fugat.
Ut philomela canens frondes sonitumque canorum,
   Et nemus et siluas frigore tacta fugit.
Sic hiemis casus horrendaque nubila uitans
   Omnis in aduersis rebus amicus abest.
[135] Delicias ueris sequitur, sed tempora brume
   Deserit, ablato remige falsus amor.
uultur edax, coruusque niger, presagaque  cornix,
    uentris ad ingluuiem semper adesse parant.
 Leccatrix  mel; musca, lupusque cadauera; sic nunc  .
[140]    Predam, non homines, pens paret ista sequi.
uilis amicitie species, quam  qualibet aura
   Quam uariis uariat fluctibus orba  dea.
Si tales olim Eurialus Nisusque fuissent,
   Non durasset eis ille perennis amor,
[145] uerus amor miserum non dedignatur amicum:
   uera fides tantum nescit amena sequi.
Participat flores, et grandem grandinis iram
   In concussa fero turbine uera fides.
Taliter unanimes loquitur scriptura sodales,
[150]    Quos strinxit uero uimine uerus amor.
Preualet hoc solo mala sors, quod monstrat amicos.
    Qui bene qui male sit monstrat, utramque fidem.
Ut fornax aurum, mare nauem, mucro catenas;
   Sic grauior corda casus amica probat.
[155] Nam citius sociis sociabitur unica Phenix,
   Atque lupi citius pace fruentur ouis.
Et prius Arturus ueniet uetus ille Britannus  ,
   Quam ferat aduersis falsus amicus opem.
Iob collata meis angustia uincitur, inde
[160]    Quod coniux fuit, et ternus amicus ei.
Ast ego desertus non illam cerno, nec illos.
   Me preter nichilum constat habere nichil.
Si Codrus foret hic, essem nunc codrior illo:
    Nam nichil hic habuit. Ast ego plura nichil.
[165] Tot mea sunt, quod non sine me regina iaceret;
   Si foret hoc uerum pauper ubique iacet.
Temporibus cunctis ieiunus prosperitatis
   Morte minante nimis, asperiora gemo.
uer dedit indicium; mala sed mihi contulit estas;
[170]    Nutrit et autumnus; frigida pascit hiems.
Nocte dieque malum me scyphis potat amarum,
   Ut uigeant in me gaudia nulla mei.
Luce queror, lacrymas fundo, suspiria ructo,
   Scindo genas, plango pectora, rumpo comas.
[175] Colloquium turbe tamen est solatia luce,
   Et minuit penas lectio crebra meas.
Nocturna longe minor est angustia lucis,
    Que mea non minimo corda dolore ligat.
Nocte furit furiis nimium furor impius in me  ,
[180]    Qui mea maiori uulnere corda uorat.
Nocte gemo, gemino gemitus, cumulusque dolorum
   Crescit, corque coquit crebra gehenna meum.
 ue mihi, sermo meus, mea fabula crebra dolenti,
   Dum tali mecum uoce dolenda loquor.
[185] Seuit, et innumeris cor lanceat  ira sagittis,
   Penarumque fero turbine turba furit.
uoluor et euoluor, lectus bene mollis acutis
   Urticat spinis tristia membra meis.
Nunc nimis est altum, nimium nunc decidit unquam
[190]    Puluinar, medium nescit habere modum.
Nunc caput inclino, nunc eleuo, parte sinistra
   Nunc ruo, nunc dextra; nunc cado, nuncque leuor,
Nunc hac, nunc illac, nunc sursum, nunc rotor infra.
    Et modo uoluo caput, qua mihi parte pedes.
[195] Non ita stare queo, surgo, lectumque reuoluo.
   Sic modo uoluo pedes qua mihi parte caput.
Non sic esse  queo, propero, maledico clientem
   Quod male cum lecto me facit esse meo.
uocibus iratis insontem clamo ministrum:
[200]    Huc miser Hugo ueni! huc maledicte ueni!
Quid facis, Hugo? iaces? Lectus meus iste quid hoc est,
   Quod male quotidie sternitur? unde locus  ?
Tunc ipsum colaphis et pugnis uerbero diris  ,
   Et sic quod patior uerbere uendo malum.
[205]  uoluit et euoluit, plumasque reuerberat ulnis,
   Et modo que tulerat uindicat acta puer
Tunc iterum iaceo. Dormire puto. Nihil est quod
   Uno momento firmiter esse queam.
Sic solet arboreas boreas euellere  frondes;
[210]    Sic rota mortales, sic aqua seua rotam.
Nunc calor ignitus, nunc frigus membra gelatum;
   Nunc hostilis eis sudor aquosus habet.
Tunc gemo. Tunc oculi lacrymas sua pocula potant.
   Imo uomunt gemino fonte rigante genas,
[215] Si sopor irrepsit, quod rarum, somnia ludunt
   Multimodis animos motibus egra meos,
 Mergor in Oceano, tenuem taxillor  ad assem.
   Armatos uideo currere sepe deos.
Flumina parua fluunt, aret mare, corruit athlas.
[220]    Et geminas fortes  concutit orbis ales
Sum uelut implumis, quem rodit in ilice cadmus  ,
   Que diro matrem carmine clamat auis
 Sum uelut esuriens, qui somniat aurea tecta,
   Usibus et uestes pauper habere suis.
[225] Sum uelut exspectans properantem rusticus amnem,
   Qui cupit excursis pergere siccus aquis  .
Sum uelut elusus quem detinet alea lusor,
   Qui cum perdiderit perdere plura parat.
Sum uelut insanus, qui cum plus leditur, hoc plus
[230]    Fustibus et iactu liberiore furit.
Ah! nimis infelix, qui sustinet innumeranda,
   Qui patitur humeris omnia  plura suis.
Tot mala, tot penas patior, quod si quis arenam
   Conferat in numero, cedat arena meis.
[235] Pagina sit celum, sint frondes scriba, sit unda
    Incaustum, mala non nostra referre queant.
Tam grauibus ledor, quod non peiora timesco,
    Qui summe miser est pius nequit esse miser.
Sit maledicta dies, in qua concepit, et in qua
[240]    Me mater peperit, sit maledicta dies;
Sit maledicta dies, qua suxi pectus, et in qua
   In cunis uagii sit maledicta dies.
Sit maledicta dies uite de uentre sepulcro
   Me transmutasset o Deus illa dies.
[245] Cum dabat ubera mater, ne mala tanta uiderem
   Debuerat iugulis presecuisse caput.
Mortua nam melius abscondere membra sepulcro.
   Quam uiuendo pati deteriora  nece
Omnia coniurant in me, Pater alme, misertus
[250]    Succurras misero, spes mea, summe pater.
 Omnia coniurant in me, tu Kyrieleison,
   Succurras misero, summe Creator, ymas  .



LIBER SECUNDUS.


    Finitur primus liber incipit hicque secundus.
Plange miser. Palmas, Henrice miserrime, plange.
   Et caput, et dura pectora, plange miser.
Me sic priuignum Ramnusia  dira nouerca
   Ardet in horrendis perpetuare malis.
[5] Est fortuna mihi serpente Neronior  omni.
   Nam serpens fugit. At sepius illa fugat.
Quando mihi tribuet sors prospera prosperitatem?
    Non hodie, nec cras, quod puto, forsan heri 
Cum me blandifero respexerit alea uultu,
[10]    Arne  , retro properas  fonte recurre tuo.
Quam male fructificat, que nunquam floruit arbor.
   Spes quoque messis abest, cum male germen obit.
O pudor! o timor! o dolor! o mala tedia uite!
   O comes assiduus, plusque furore furor!
[15] Quid faciam? uos hoc mea dicite turba malorum;
   Nam uos auxilium consiliumque meum.
O Deus! o quare subito fortuna rotatu
    Cuncta molendinat  mobiliore rota?
Sors mala, sors peior, sors pessima, sorsque maligna
[20]    Facturam  turpi proteat  arte suam.
 O pater! hanc animam, misera quam carne recludis,
   Hanc lacrymis plenam suscipe, redde polo
Alme parens, animam, quam pene turma flagellat,
   Suscipe, quam Stygiis occat Erinnis equis.
[25] Quam ferit Alecto, quam Thesiphoneque fatigat,
   Cui fortuna nocet, quamue Megera ferit.
Ergo pium pietas te reddat ut impia cesset
    Allecto, miserum que lacerare cupit.
Tu quoque uesani promptissima causa doloris
[30]    Ausculta, et sceleris, perfida, siste rotam.
uerberibus preceps diris fortuna quid hoc est,
   Quod caput affligis insidiosa meum?
Quo rapis, o fera! me? Cresum facis impia Codrum,
   Nestora  Tersitem  , turpius ausa nefas.
[35] Nunquid ego Scarioth  ? Nunquid sum Pontius? unde
   Tam grauiter merui tanta flagella pati?
Stulta quid insanis? caput hoc, caput hoc quid acerbas  ?
    Pone modum sceleri, perfida? pone modum.
Deficiunt alii? Me solum sola fatigas.
[40]    Sed uideas quid agas, ultio raro perit.
Prospice ne tua te penarum turba sagittet:
    Nam ferit auctorem  sepe sagitta suum.
Heu quid agis? quid agis? quid me, quid perfida perdis?
   Pone modum sceleri, perfida. Pone modum.
Dic mihi quid feci. Responde, lingua dolosa.
[45]    Responde per eum, qui super astra sedet.
Si nobis uesana tui si copia detur,
   Dilacerata feris turpiter esca fores.
Quis furor? Unde furis? Quid me furiosa lacessis?
[50]    Pone modum sceleri, perfida! pone modum.
Talibus orba suas dictis dea prebuit aures.
   Hec ait, et sceleris circinat  ipsa rotam:
Quid mea mordaci laceras uaga fata, Camena?
    Quem fore plus misero plusque dolente  dedit.
[55] Nonne meo mundi clauduntur regna pugillo?
   Nonne meum regnum climata cuncta tremunt  ?
Grecus et Hebreus; et Barbarus, atque Latinus:
   Me timet, exorat, me ueneratur, amat.
Nonne potestates mundi, mundique minores,
[60]    Imperio cogo subdere colla meo?
Nuper Alemannus  Siculam delatus in oram
   Ludendo  Fericam  perdidit ipse suam.
Perdidit hic equites, rochos  , peditesque bouesque  .
   Perdidit et calphos; uix bene tutus abit.
 Meque Saladinus  , nimium uexilla salutis
[65]    Expugnans, hostem sentiet  esse suam  .
Quid ueteres referam, quorum fert fama ruinam?
   Mater Pompeio, deinde nouerca fui.
uerba sic Dario, post uerbera; mellea Cyro,
[70]    Fellea post, nutrix ingeniosa dedi.
Tu quem fama silet, quam noscit dedecus, iram
   Opprobriis laceras opprobriose meam.
Quidue minas  agitas? Reus est pro crimine lese
   Maiestatis, et hoc tota propago luet.
Prospice quid facias, nondum perit omne uenenum.
[75]    Et mea uis nondum desinit esse mea.
 Que peiora potes, meretrix fortuna, nouerca
   Pessima, Medea dirior, hydra ferox?
Ad nichilum ueni  . Restans nunc  spiritus ossa
[80]     Non habet, in quo nil hec tua probra ualent.
Morte nocere putas? Foret hec mihi causa salutis.
   Dupliciter mors est, morte carere mihi.
Quam letus, quamcunque Deus donauerit horam,
   Suscipiam. Post hanc stercus in ore tuo.
[85] Quid toties uarias summis furiosa figuras?
   Nunc alacris rides, nunc lacrymosa gemis.
Aurea nunc, nunc sordida, nunc nigra, nunc rubicunda:
   Florida nunc, nunc es sordida facta luto.
Proteus esue, uagusque. Mouet tua uiscera uentus.
[90]     uel tua diabolus uiscera crebra mouet.
Semper es inconstans, uaga, mobilis, aspera, ceca,
   Instabilis, leuior, perfida, surda, fera.
Tunc ea subridens: O quanto puluere noctis
   Humane mentis lumina ceca latent  .
[95] Nunquid obaudisti; sermones ponderet unus,
   Quisque  suos sapiens, cogite ante loqui 
Legibus indictis utor. Si legibus: Ergo
   Iustis. Si iustis: iure. Fit ergo bene.
Nonne sua licito sic quilibet utitur arte.
[100]    Quod sibi sors dederit utitur omnis homo.
Miles equis, piscator aquis, et clericus hymnis:
   Nauta fretis, pugiles marte, peta metris.
 Rusticus asper arat, numerat mercator auarus,
   uirgo legit flores, stultus amator amat.
[105] Ast ego, que dea sum, qua nulla potentior orbe,
   Quem ligat Oceani circulus orbe suo.
Nonne meam licite, stultissime, prosequar artem?
   Sic opus est, ut te precipitando rotem.
Ergo uide quid agas. Sapiens deliberat ante
[110]    Quam faciat. Sic tu premeditare, miser.
Ah! genus humanum mea quantis asperat acta
   Morsibus, atque meum dentibus occat opus.
Si sibi  diuitias digitis porrexero laxis
   Laudibus extollar imperialis ego.
[115]  Tunc ego, summa parens, et tunc regina uerenda.
   Tunc dea summa; deo preferor ipsa Ioui.
Sed si forte meam retinentem clausero dextram,
   Morsibus et stimulis mordeor ipsa feris.
 Tunc ego periura  , tunc turpis adultera dicor.
[120]    Tuncque sacerdotem me uitiasse ferunt,
Tu modo sed quare me dentibus asper acutis
   Infelix laceras, colloquiisque tuis;
Arbitrio loqueris; nam iuris pondus abhorres,
   Et dedignaris de ratione loqui.
[125] Sed docet iniustam causam partemque tueri,
   Qui solis probris certat iniqua loqui.
Sic solet ignarus, cum desunt uerba, sophista
   Garrulus, ut uideat uoce tonare sui.
Sic quoque, cum desunt tibi iura, recurris ad ipsam,
[130]    Quam bene nouisti, garrulitatis opem.
 Ergo si qua tuis, quod non puto, mentibus herent
   Iusta, refer; uel tu, quod magis oro, sile.
Tunc ego: uesanum, meretrix Ramnusia, monstrum?
   Non licet hoc solum uerba referre mihi.
[135] Tu facis, et dicis. Laceras me perfida factis.
   Improperas  post hec facta nefanda mihi.
Nunc scio de facto, quod semper culpa redundat
   In miserum, qui non unde tuetur habet.
Lis quoties oritur aquilas ac inter olores,
[140]    Culpa solet minimis semper iniqua dari.
Sic quoties certant acteon  rexque ferarum,
   Pessima qui minor est iura fouere ferunt,
Et quoties rabies seuit Germanica Tuscis,
    Oppida testantur leuia fracta fidem.
[145] Tu quoque me. Sed si uim ui depellere possem,
   uel taceas, tua uel parcior ira foret.
Cautius ergo tuas satyras, inimica deorum
   Insere uel tibi que sunt reticenda uide.
Nam male castigat socios, quem crimen eadem
[150]    Labe premit pariter, quam remouere studet.
Sic Paris Aegidem; sic Lucius ille Cethegum;
   Sic quoque retrogradum mater aquosa  suum.
Non igitur studeas alios damnare, quod in te est;
   Ne cadat in barbam pena pudenda tuam.
[155] Nam fatuum nimis est, aliquem damnare seipsum
    Quod tibi ne facias, litigiosa, caue.
Tu leuis et leua, tu preceps, tu furiosa,
   Tu ratione carens nescis habere modum.
Me feris atque furis. Laceras mea membra  lacessis
[160]     Et latus, et latum destruis omne meum.
Tunc ea: Non unum mecum lucrabere nummum,
   Qui dominam queris decorare tuam.
Namque suo seruus domino luctando repugnans,
   Calcitrat in stimulum perfidus ipse suum.
[165] Discant mortales dominos proprios uenerari  :
   Nam qui fraude nocet fraudibus ille perit.
Nunquid Alexander? nunquid tu Cesar es? unde
   Tanta superbia, uel tantus inique furor?
Tu quis es? Unde furis? Te scimus; et unde fuisti;
[170]    Que sit origo tui; quiue fuere patres.
Te decet horrendis uexare ligonibus arua,
    Quod genus agresti postulat arte tuum.
Et quis es? Unde uenis? cro, cro  uesane recede.
   Et geme perpetuum, perpetuumque late.
[175] Quidquid agas, quidquid dicas, quidquid patiaris,
   Non facit ut retrahas quod mea dextra trahit.
Sic ego primatum, uenerandaque sceptra tenebo.
   Et pro uelle meo, mel tibi felque dabo.
Tu formica breuis, mus paruus, gnanus inanis?
[180]    Quid mihi tu facias, gnane pudende? Nihil.
Nil tua probra, minas, generalis economa rerum,
    Curo, sed in cathedra glorior ipsa mea.
Nec minus unguipotens  uolucres, leo papiliones;
   Nec Polis  angustum Tibur  auara minus  .
[185] Nec minus archiuolans  tremulas generosa cicadas;
   Quam tua uaniloqua  uerba minasque tremam  .
Quid tua sanna potest. Si quis derisor, et ipse
   Derisus turbis omnibus esse solet.
Nictimine  sonita deridet nocte uolucres;
[190]    Nunquid eam lacerat cetera turba die?
Sic qui derident alios ridentur et ipsi.
    Nil magis in populis est generale. Nota!
Ergo quiesce, miser! miser, ergo quiesce, quiesce?
   Nam leue uerba potes ferre, sed acta graue.
[195] Tunc ego: deliris stomachor Ramnusia dictis,
    Dum mihi probra tuis obiicis orba metris.
Dum mea ueriloquis recitas conuicia uerbis,
   Nil grauius uero seuior ira tenet.
Non opus est uerbis, gladio qui percutit hostem:
[200]    Nam satis ad uulnus sufficit ensis atrox.
Improperasne mihi genus? usuraria! monstrum!
   Fronte capillata, sed retro rasa caput!
Simia non es. Turpior es. Turpissima rerum
   Res es: nescio quid, quam nichil esse uelim.
[205] Sim licet agresti tenuique propagine natus.
   Non uacat omnimoda nobilitate genus.
Non presigne genus, nec clarum nomen auorum,
   Sed probitas uera nobilitate uiget.
 In tenui calamo latitat mel sepe suaue.
[210]    Et modici fontis temperat unda sitim.
Nil tremis. Unde locus: Bucifal  sepissime muscis,
   Et formicarum sepe fit esca lupus.
Nil adeo ualidum, quod non quandoque teratur.
   Hoc et ab inualido sepe uidere potes.
[215] uomer humo, lapis unda, pollice gemma, quid ultra?
   Sepe quod est solidum frangere molle solet.
Non semper Marium, nec semper sepe rotatum
   uoluis Apollonium. Fortior alter erit.
Qui redimens mea probra fero pugnabit agone,
[220]    Et tibi forsan atrox auferet ille caput,
 Tunc ea: pacificis loquar ex ratione loquelis
   Si placet et mecum pacificare uelis,
 Despicerer nimium, si starem semper eodem
   uel bona, uel mala, uel inter utrumque manens  .
[225] Omne quod est crebrum, nimio sordescit in usu.
   Omne quod est rarum, carius esse solet.
Pullegio piper est generosum uilius Indis,
   uilior herbicolor cautibus aspis  ibi.
Carior est grisea gelidis chlamys aspera Gothis
[230]    Qua fera carnificum dextera nudat ouem.
Bononie  claro plus milite clarus habetur
   Clarus et horrendus Marte furente pedes.
Non adeo potes, ipse queri. Tibi sepe benigna,
   Et, quamuis nunquam prodiga, larga sui.
[235] Nunc ego sic tibi propono clementior esse,
    Si libet et mecum pacificare uelis.
Absit, iniqua canis, me fecum pacificare.
   Sed tibi pacificet seua Brunellus  iners,
Nam tibi nulla fides; nullus modus; ordine nullo
[240]    uiuis, et est socius pro ratione furor.
Tunc ea: iudicio non tecum stare recuso,
   Ut uideat lex hoc Iustiniana scelus.
Si bene dicis, habes, quod abest, ius, et rationem:
   Si male, preceptis ergo quiesce meis.
Ni melius, quam iura, scias, ignaua, rotatus
[245]    Staret, quem gyras orbis in orbe tuo.
Sistere iudicio furiose lege uetantur,
   Ergo tibi ius, cum sis furiosa, uetat.
Tunc ea: uade ferox. Hostis meus esse memento,
[250]     Tu quoque uade, hostis esse memento mea.



LIBELLUS TERTIUS.


    Finitis binis libris ternum sociemus.
Cum mea lamentans elegiaca  facta referrem,
   Et cum fortune uerba inimica darem.
Ecce nitens proba, que salomonior  est Salomone,
   Ante meum mater lumen amena stetit.
[5] Quam facies eleuat, uariat quam forma uicissim,
    Nunc celum, nunc plus, nunc capit illa solum.
Hanc phrenesin dictam septena cohors comitatur,
   Prebuit officium cuilibet illa suum.
Prima  fouet pueros; alia  silogizat; amenat,
[10]     Tertia  colloquiis; perticat illa  solum;
Hec abacum  monstrat; alia  philomenat; et altum
   Erigit ad superos septima  uirgo caput.
His predicta dea sedit comitata deabus,
   Et, quasi compatiens ius patientis, ait:
[15] Que lethea tuus potauit pocula sensus?
    Quo tua dormitat mens peregrina loco?
Certe cecus es, et tua mens exorbitat idem 
   Tantillum nescis, quod schola docta dedit
Heu quantum pateris. De sola mente dolesco:
[20]    Quod tuus hoc peregre tempore sensus abit.
Si foret hic Hypocras  , et tota medela Salerni,
    Morbida non uel sic mens tua sana foret.
Nam nequit antiquum medicina repellere morbum,
   Quodque diu creuit durat in esse diu.
[25] Heu doleo super hoc, quod mentem perdis, et omni
   Brutescis sensu, bestia factus homo.
Quid tibi cum lacrymis? Lacrymarum copia nullum
   Participem uoti debilis esse facit.
Qui gemit ingeminat sua damna; dolore dolorem
[30]    Ampliat, et duplici funere uiuus obit.
Quid tibi et iniuste fortune? multaque semper
   Passus es opprobrii uincula propter eam.
 uis ipsam non esse uagam? Natura repugnat.
   Que dedit instabilem semper et esse uagam
[35] Seminat in spinis nature iura retractans.
   Garrula diuelli rana palude nequit.
Qui cupit auferre naturam seminat herbam,
   Cuius in Arturi  tempore fructus erit.
Te nimis aura rotat, nimiumque moueris amaris,
   Et nimium stolidum te facit esse dolor.
[40] Non hominem redolens hominis denigrat honorem,
   Qui nequit aduersis prospera iuncta pati.
Utitur ignare dulci, non usus amaro;
   Namque per oppositum noscitur omne bonum.
[45]  Disce grauanda pati. Patientia temperat iram.
   Et diros  animos mentis oliua domat.
Nonne recordaris ueluti stimulante tyranno
   Moriger innocua Seneca morte perit?
Nonne meus Seuerinus  inani iure peremptus
[50]    Carcere Papie non patienda tulit?
Nonne cupidineus metrosus Naso magister
   Expulsus patria pauper et exsul obit?
Quid referam multos, quorum sine crimine uita
   uerbera fortune non patienda tulit?
[55] Silua capillorum numeratis cederet illis
   Quos necis immunes inclyta uita dedit.
Aspera ferre decet. Maturant aspera mentem.
    Et bene matura plenius uua sapit.
Per nimios estus gelidas transitur ad umbras
[60]    Sicque per oppositum dulcia querit homo.
Laurea pro pena, pro morte corona, resultat.
   Unde laborat homo, premiat inde labor,
Quid facis, immunde, mundique immunda quid optas!
   Immundus mundus que tibi munda dabit?
[65] uiuere stulte putasne per omnia secula? Per te 
    Factus es insanus credulitate tua.
Insani sane capitis grauitate laborat,
   Qui putat hoc mundo uiuere posse diu.
Sensus abest tuus, et tuus intellectus oberrat.
   Et tua Letheis mens peregrinat aquis.
[70] Dic ubi sunt, que te docuit, Bononia, quondam?
   Hec, ego, dic, ubi sunt, que tibi sepe dedi;
Te multum foui, docui te; sepe rogaui;
   Et mea secreta sepe uidere dedi.
Tu mea uitis eras; tu palmitis umbra nouelli;
[75]    Tu fructus ualidam spem mihi sepe dabas,
Te rastris colui, sepis ac munimine cinxi.
   Et lapides ex te, et cuncta nocenda, tuli.
Tempus adest fructus; uitis dedit ipsa labruscas
[80]     Proque rosa creuit aspera spina mihi.
Heu cadit in spinas, quod ego in te semino, semen;
   Et mentem spina suffocat ipsa tuam.
Quod loquor et moneo, quod semino suffocat ipsa
   Que male multiplicat semen arena suum.
[85] Tu nimium tuus es, nimis et tibi credis, inepte,
   Et solus credis prouidus esse Cato.
Philosophus nimis es, nimiumque platonior ipso  .
   Ultra philosophos mens tua sepe fluit.
Absque labore sequi Pythagorica cornua cerue 
    uirtutem  dextro lumine nemo potest.
[90] Ast alia furca est; facilis descensus Auerni,
   Ut docet archiloqua uoce peta Maro.
Non sine sudore probitatis scanditur arbor;
   Nec sine sudore Martia palma uenit.
[95] Laudo te, sed in hoc non laudo, quod ipsa caduca
   Aufugisse citis gressibus orbe gemis.
Proh dolor! unde doles! proh dolor! unde times? dolor! unde
   Ploras? que tua sunt, o miseranda cinis?
Primitus in mundo tecum tua quanta tulisti?
[100]    Nudus eras primo, et postea nudus eris.
Tunc ego: mira refers, quid et hoc est uera sophia,
    Quod dicis? Nimis est hic mihi sermo grauis.
Quis modo tam mitis, tam dulcis tamque benignus,
   Quem nimis hec ultra non ferat ira modum.
[105] Nunc ego cum uideam paleis postponere grana,
   Cum superet molles nunc saliunca rosas;
Cum fructus hodie ante suos paret edere flores,
   Arbor abortiuis prodigiosa comis;
Cum, quod grande nefas, tolluntur ad alta nefandi,
[110]     Et premitur uita deteriore probus;
Dic mihi: qui mores, que uita, quis ordo, Neroni
   Urbis et urbis opes, imperiumque dedit?
Ecce, sed id taceo, multi probitate uetante
   Nomen habent, quibus est nominis umbra pudor.
[115] Tunc ea: Deciperis, nec te ignorantia iuris
   Excusat, nimis es, imperiose, rudis.
Quam grauis hic labor, et quam magna industria mentis,
   Noscere ueraci cognitione probos.
Sepe bonos mendax mentitur opinio prauos
[120]    Atque e conuerso promouet ipsa malos.
Omnis que niueo uolucris plumescit amictu,
    Non est si simulet uera columba tamen.
Sepe sub agnina latet hircus pelle Lycaon;
   Subque Catone pio perfidus ipse Nero.
[125] Econtra, bene scis, inter latet hispida mollis
   Tegmina sanguineo tincta rubore rosa.
Tamque duces claros Ithacum  prolemque Philippi 
   Membra per obscuras littera prisca refert.
Multa uides igitur phaleris circumdata fictis,
[130]    Que se longe aliter, quam uideatur, habent.
Iniustos habuisse doles fastigia rerum:
   Longa tibi status hic causa doloris erit.
Quam sit ad alta trahi miserum mortalibus omen
    Nescis. Si scires hoc siluisse uelis.
[135] Promouet iniustos fortuna uolubilis, ut quos
   Scandere precipites fecit ad ima rotet.
Nam grauiore ruit turris tumefacta ruina,
   Et grauius pulsat alta cupressus humum.
Mens hominum quantis errorum ceca tenebris
[140]    Mergitur, ut reputet sola nefanda bonum.
Non felix, qui non, ubi crescat honore, sed hic qui
   Non ubi decrescat quo neque possit habet.
ue tibi! ue mortale genus! quod semper ad alta
   Niteris, ut lapsu perfidiore cadas.
[145] Hic gladios, hic pocula, seuus et hostis et hospes
    Temperat interius dira uenena sui.
Aspice cui  toties capitolia celsa triumphos
   Obtulerant famulum fata tulisse suum.
Aspice quem  Babylon cupido potauit in auro.
[150]    Fataque quam  tulerit Cesar acerba suis.
Nonne ferox Macedo protectus ab hoste tyrannus
   Corda uenenatus inter amica perit?
Quid Darium referam? Quid Cyrum? quidue Neronem?
    Nam tenui semper omine pendet honor.
[155] Ecce modernorum priscis exempla relictis.
   Paupertate nichil tutius esse potest.
Unicus ille leo, fidei uigor, unicus imo
   Murus, et hostis  erat, unicus ille timor.
Dux ferus et nostre Cunradus  causa salutis,
[160]    Cur quia magnus erat proditione perit  ,
Qui modo regnantes et fortes fregerat arces,
   Cui genus et census robora multa dabant?
Nuper idem  misero sub paupertatis amictu
   Caput et inclusus Anglicus  acta luit.
[165] O cecum mortale genus! quid tutius ergo
   Paupertate? Fere nil. Nihil absque fece.
uade per Hispanos, et nigros uade per Indos.
   uade per insidias. uade per omne nemus.
 uade per hostiles cuneos, turmasque latronum:
[170]    Dummodo sis uerus tutus egenus eris.
Quid faciet uacuus coram latrone uiator?
   Letus et intrepidus fundet ad astra melos.
Quid rutili torques? quid prosunt ergo tiare?
   Quid sceptrum? quid honos? quid loculusue satur?
[175] Quidue magistratus? et quid pretiosa supellex?
   Paupertate nichil tutius esse potest.
Tunc ego: Scire uelim, si non nimis esset onustum:
   Mundus an hic uite deterioris erit?
An proprium, quod amo, scelus exuet? an magis isto,
[180]     Quod iacet, infelix stabit in esse suo.
Dic tamen, unde supra memini, bene cum retulisti:
   Immundus mundus que tibi munda dabit.
Tunc ea: uix umbram gerit hec. Preludia rerum
   Soluere propositum luciditate queunt
[185] Nunquid ad argentum puro uenimus ab auro,
   Alter ab argento cursus ad era fuit.
Tertius in ferrum fit cursus ab ere. Quid est nunc?
   Decidit in cursu deteriore lutum.
Deficiente luto quid erit? ueniemus ad ipsum
[190]    Stercus, et in tali feteat omnis homo,
Ecce uides, quantis putrescit sordibus iste
    Mundus, et hoc ipso nomen habere nequit.
Omnia degenerant. Peioribus omnia currunt
   Cursibus, et fracto remige nauis abit.
[195] Mundus amat, spernit, tenuat, sectatur, abhorret;
   Pessima, iustitiam, iura; nefanda, bonum.
Mundus alit fraudes, refouet scelus, arcet honesta,
   Recta fugit, uiolat federa, feda cupit.
 Ipsa caput mundi uenalis curia pape
[200]    Prostat, et infirmat cetera membra caput.
Sacrum cerne nefas, utrumque pudentius euo,
   uenditur in turpi conditione foro.
Chrisma sacrum, sacer ordo, altaria sacra, sacrata
   Dona, quid hec ultra? uenditur ipse Deus.
[205] O sacra, que sacras maculant commercia sedes!
   O sacra que faciunt celica templa forum!
Tale tuus mundus, si mundus iure uocatur:
   Tale frequentatum sudat  habere forum.
Ecce sed ista pudet circumuaga turba scholarum
[210]    Sectantur propria uenditione forum.
Citra legis iter proh tam pretiosa propago
    uenit seruili conditione dolor.
Libertas uitiata fugit, nec quamque uocari
   Ingenium talem de ratione decet.
[215] Ecce nefas sese stimulante cupidine nupta
   uendit, et innupte contigit illud idem.
Si foret ut quondam Lucretia casta, crumena
   Cum sibi porrigitur, cedet amara tibi
Penelope uidue nunc mercenaria uite
[220]    Ad nummi sonitus audiet illa preces.
uenditur, o dolor! omnificis sententia nummis,
   Iudicumque pium copia frangit opum.
Deuiat a uero corruptus munere iudex,
   Falsiloquumque facit ius pia gaza pium.
[225] Luxus edax, liuorque macer, malus ardor habendi:
    uastat opes, mordet optima, corda cremat.
Pestis adulatrix, pro ficto risula uultu,
   Cuncta potest, satrapis deliciosa comes,
Ecce suo Pylades, scelus! insidiatur Oresti.
[230]    Nuptaque sub proprium sanat  iniqua uirum
Clericus edoctus  , miles rudis, et leue uulgus;
   Negligit, horret, alit; iura, modesta, malum.
Migrat in exsilium uirtus, uitiumque triumphat;
   Regnat, et in populis grande tribunal habet.
[235] Nescio quo ceco linita papauere dormit,
   Mensque Creatorem nescit iniqua suum.
En iterum toto lingua crucifigitur orbe.
    En iterum patitur dira flagella Deus.
uespasiana manus iterum consurgit, et omne
[240]    Diruit oceanum, qui scelerata patrat.
Factorem factura suum stimulante tyranno
   Delicti factis despicit orba suis.
Inde fames uenit, inde grauis discordia regnis,
   Inde Chananeis preda cibusque sumus.
[245] Inde premit gladius carnalis spiritualem,
   Et uice conuersa spiritualis eum.
Hinc subitos Atropos predatrix occupat artus,
   Nec sinit, ut doleat peniteatque miser.
Iure uides igitur, quod recta ligatio nectit
[250]    Immundus mundus hec duo uerba simul.



LIBER QUARTUS.


    Utiliter quartum debes hic discere librum.
Hactenus unde dolor, et que fomenta doloris,
   uidimus, inuenta perfiditate mali.
Nunc opus est, morbus lenis ut medicina refrenet,
   Atque hostem faciat hostis abesse suum.
[5] Primitus insanas lacrymarum pelle procellas,
   Quarum coniugio perditur omne bonum.
Nam dolor attenuat uires ubi planctus abundat,
   Tristitiamque mali decaplatisse sui.
Si mala dat planctus, malus est hic ergo necesse:
[10]    Si malus, ergo nocet; si nocet, ergo fuge.
Contra merorem cape gaudia; uelle refrena;
   Atque mali finem semper adesse puta.
 Grata superueniet que non sperabitur hora,
   Que compensabit fellea prisca fauis.
[15] Una serena dies multorum nubila pensat,
   Et luteum tergit, quod facit unda solum.
Fortunam dimitte uagam, permitte uagari,
   Que nunquam stabili ludere fronte potest.
 Contra fortunam sis constans, sis patiens, sis
[20]    Ferreus, aduersis te neque frangat hiems.
Fortuna ridente gemas, plorante ioceris;
   Ipsa sit auspicium tempus in omne tuum.
Cuncta rotat fortuna rota, qua cuncta rotantur;
   Sic tenui magnus orbis in orbe perit.
[25] Firmus in aduersis, piger ad mala, tardus ad iram,
   Promptus ad obsequium, tristis ad omne nefas.
Sis tibi discipulus, aliisque magister, et intus.
   Sis tuus, extra sed totus alius eris.
uirtutem pete, sed uitium fuge; quod sit honestum
[30]    Quere quod utile, quod turpe fugando fuga.
Amplexanda tibi cleri thesaurus honestas,
    Et ratio populis heu modo rara comes.
Nec uiscosa manus, oleoque nec uncta sit, imo
   Inter utrumque tenens, respuat omne nimis
[35] Inter Democritum  tristemque Democena  curre.
   Inde statum libret uirga modesta tuum.
 Stillet in ore fauus, sed mente resultet oliua.
   Et non sit totus sensus in ore tuus.
Respue multiuagos, stabiles sectare, caduca
   Pensa, peccantes argue, siste leues.
[40] Dicta minus sint, facta magis; sis parcus in hymnis  ,
   Parcus in opprobriis, largus ad omne decus,
Factaque si desint, non desint uerba benigna;
   Nam multos charos mellea lingua parit.
[45] Maiores sectare, patres uenerare, minores
   Instrue, uel iuuenes punge, uel unge senes.
Ebrietatis onus fuge, sperne cupidinis arcum;
   Exsulat hinc uirtus hec ubi iura tenent.
Sibila nec uulgi, nec dona retrograda, cures.
[50]    Extra uirtutem sit tua cura nichil.
 Si petra sit glacies, quid ad hoc? magis utilis esset
   Paganus tibi, quam clauiger uncus homo  .
Aurum plumbescit. Quid ad hoc? Et nectar acescit:
   Quodque monarcha negat sepe tetrarcha facit.
[55] Ergo Dei porro confidas in bonitate,
   Et tua uirtutum iure secundet ea.
Natura contentus eris; mala scandala uita;
   Et tua consilium quelibet acta probent.
Ad tempus lusor  nequam delusor amicus
[60]    Semper sit minus in corpore, mente magis.
Sacriloquos rimare libros, mansuesce rogatus,
    Legibus insuda, nil nisi iusta refer.
Paucis dedecus, omnibus obsequium, caueas ne
   Frons rugosa neget, quod manus ipsa facit.
Qui decus oblatum rugosa fronte uenenat,
[65]    Plus mihi diabolo displicet ille dator.
Dona serenus homo, charumque serenat amicum,
   Atque datum facie duplicat ipse suum.
Nil nisi quod dederis promittas, namque trutanam
[70]    Esse facit linguam sepe chiragra manus.
Mallem te podagrum quam taliter esse chiragrum.
   Inualidis pedibus auxiliantur equi.
Quod donare uelis dones sine spe redeundi:
   Ne quod aperta dedit detrahat unca manus;
[75]  Nam dator ablator cancrum gradiendo figurat,
   Quem cancrum facit dedecus esse suum.
Nec circa famulos te pessima consiliatrix
   Concitet iratis uocibus ira grauis.
Maior enim uirtus clementer habere clientes,
[80]    Quam quos maiores efficit ipse gradus.
Nec sis linguosus, nec in omni famine mutus,
   Sed sola studeas utilitate loqui.
In te cognoscas alios: magis utile nil est,
   Et magis urbanus nullus in orbe potest.
[85] Ne sit amica tibi pregnans extensio uentris,
    Nam nimis est miserum corpus habere cibi.
Nulla minor uirtus, socium quam uincere mensa,
   Et sacro uentris equiparare peram.
Hypocrite uitium, Simonis contagia, que nunc
[90]    Clericus omnis amat, sint inimica tibi.
Accusare caue, que non accusat abusus:
   Ne male procedens tu patiaris idem.
Prospera non semper, nec queras semper amena:
   Non semper dulcis lingitur ore fauus.
[95] Non omni pratum festinant tempore flores,
   Nec semper uiridis purpurat herba solum.
Utere discretis, quibus inclyta uita sit, unde
   Non nisi discretum sumere nemo potest.
Namque bonus bona, sed de prauis praua trahuntur.
[100]     Dulcia de dulci palmite uina fluunt.
Non rosa dat spinas, quamuis sit filia spine.
   Nec uiole pungunt, nec paradisus obest.
Plus tibi sit charum mundum, quam mundus; amicus,
   Quam socius, quam sit sanguinis ipse gradus.
[105] Ne nimium stolida tu credas credulitate;
   Nam plus quam Scarioth tradidit illa uiros.
Non magis Iconium Fredericum  tradidit olim,
   Quam nunc credulitas suspiciosa suos.
Plurima sustineas, iungas medicamina morbis,
[110]    Ut multum morbum multa medela fuget.
 Ut uarias optant diuersa negotia leges,
   Sic uarias physicas inualetudo tremens.
He succos, he semen amant, he cortice gaudent,
   His coma, radices his, medicina fauent.
[115] Phreneticos malue, colicos absinthia curant,
   Empticus anetum, lac quoque spasmus amat.
Sic non officium celebrat quinarius unum
   Sensus, sed propria quilibet arte uiget.
Ille colores, ille sonos, sapit ille sapores;
[120]    Alter odoratus, alter amena sapit.
Tu quoque, quem nimio uitium deforme fatigat
   Pondere, uirtutum pocula plura bibas.
Sit tibi chara tui uictoria plus aliena,
   Et te plus aliis uincere marte stude.
[125] Crede mihi magis est uirtute domare se ipsum,
    Quam uice Samsonis sternere mille uiros.
Quamlibet officiis, nec queras quis sit, honora;
   Nam multos claros  letus amicat honor.
Gressibus assiduis quisquis bene querit honorem,
[130]    Reciprocis gradibus hunc quoque querit honor.
Blandus adulator, et proditor impius, equo
   Semper, dum uiuis, sint in amore tibi.
Nam naturali blanditor iure tenetur
   Risibus et phaleris proditor esse suis.
[135]  Fistula dulce canit, si non mihi, crede Catoni,
   Dum lyra dulcisono carmine prodit aues.
Nec nimis astutis uulpescat lingua querelis;
   Nam dubiam pariunt uulpida uerba fidem.
Neue tuum iactes alienum deprecor hymnum;
[140]    Ne uolucrum synodo nuda cachinnet auis.
Nunquam ceruicem sine cauda pingere tentes;
   Nam sine fine suo primitiare nocet.
Mutus ad opprobrium, surdusque ad murmura, cecus
   Ad uanum, stolide claudus ad artis iter.
[145] Hymnificet de te tua non, sed uox aliena;
   Nam bene festiuos stercorat illa uiros.
Sit tibi plus inimica nouerca superbia morum,
   Quam que Christicolas gens Soladina necat.
 Sitque magis solito  tibi gustus amoris amarus:
[150]    Nam scio quod scio quod tu fere  stultus amas.
Quid tibi cum ganea? quid cum meretricis alumno?
   Credis tu paridi? stultus es atque pater.
Spurius ille puer nullum suadebit honestum.
   Natus adulterio semper adulter erit.
[155] Quos eremitat amor potius deremitat et ipse,
   Fac, amet Hyppolitus, mente Priapus erit.
Est fugiendus ob ista fide ieiunus ab omni,
   Qui nimis orbiculat seque crumenat, amor,
Proscribas igitur gladiis et fustibus ipsum,
[160]     Et fugiendo fuga, que fuga sola fugat.
Nec te pigritie consors dilatio tardet:
   Ad bona nam cupiens omnia tarda putat.
Nam mora denigrat donum, meritumque minorat,
   Sed cita grandificat munera parua manus.
[165] Ne credas solos magnates esse timendos:
   Est fidus socius, est et amicus amans.
Maior honor Pyladem charumque timere sodalem,
   Quam Syrie regem cesareosque duces.
Inuidiam fugias morsusque sororis inique,
[170]    Que rapido clarum dente caninat opus.
Nec te pretereat humane sortis origo:
   Terrea testa, luti gleba, miserque cinis.
 Heu caro nostra dolor, plus flore caduca caduco,
   Qui paruo spatio fit puer atque senex.
[175] Quam fragilem textrix contexit aranea telam,
   Tam fragili tegitur tegmine uita breuis.
Quamlibet in propriis gradibus probitatis honora:
   Optimitas tibi sit plus bonitate placens.
Simplicitate fruens hic Scotica fercula  miscet,
[180]    Qui plus atque minus equat honore pari.
Fermentat claros numerosa pecunia mores,
   Que tibi si fuerit hospes et hostis ego.
 Moribus excultus, sincerus mente, modestus
   Actibus, exemplum uoce, rigore grauis,
[185] Dura, modesta, probis; patiens, maturus, abundans:
   Perfer, ama, tribuas: mente, uigore, manu.
Contra uentosas rabies et fulminis ictus,
   Plus quercu solida lenis arundo potest.
Preualet in cunctis discreta molestia rebus.
[190] Qua sine uirtutum grande peribit opus
   Nam prauis dare nil aliud quam praua fouere,
   Unde probis tantum debet adesse manus.
Sint licet obscuri ne spernas corporis artus,
   In quibus ingenium plus breuitate potest.
[195] Lampadibus templum ditans, dulcore palatum,
   Est breuis et fructu duplice seruit apis.
 Est breuis accipiter, uolucrum tamen obruit agmen:
   Et fugat elatum uipera parua bouem.
Sit tibi perpetuum spolians derisio dentes
[200]    Hostis, et insidie sit dolus illud idem.
Discretus sis et sapiens, urbanus honorus,
   Prouidus, intentus, strenuus, esto uigil.
Scripta legens ueterum rigidum sectare Catonem,
   Morigerum Senecam, pacificumque Probum.
[205] Dulichium, Arastum, Ciceronem, Nestora, Titum;
   Pectore, consilio, more, loquendo, manu.
Indue uirtutum trabeam, mentemque tyrannim 
    Exue, quere bonum despiciasque malum.
Non Hypocras, non ipse suis Podalirius herbis
[210]    Non licet ingenium fundat Apollo suum.
Omnia uerbosis memorant medicamina linguis,
   Que si tentarem singula, tempus abit
Et mihi secaneos ubi nostra palatia muros,
   Sic stat propositum mentis adire libet.
[215] Ergo dicta tuis iungas medicamina morbis,
   Et quecunque uides proficienda tibi.
Litibus hostis, fraudibus hostis, criminis hostis;
   Et que deprauant omnibus hostis eris.
Iuris amicus, honoris amicus, amicus honesti,
[220]    Et que iustificant rebus amicus eris.
Hec precepta libens uigili trahe morbidus aure,
    Que permista simul combibe, sanus eris.
Et licet hec bona sint, multa potiora relinquo,
   Que non sunt humeris officiosa tuis.
[225] Hec tibi sufficiant. Non omnia possumus omnes.
   Tu quod habere uales suscipe, uelle siue.
Argento fruitur, rutilans cui deficit aurum:
   Et uiolas carpit, qui nequit ungue rosam.
Tunc iter arripiens, ait: Hec, Henrice, reconde,
[230]    Et finem uerbis hunc dedit illa: uale,
O meus alter ego probitatis alumnus et hospes,
   Longepres Henricum suscipe mente tuum.
 Nulla remota uia solidum partitur amorem,
   Et quem partitur integritate caret.
[235] Nec mons, nec planum, nec pars speciosa marina,
   Disiungunt hos, quos copulat unus amor.
Longepres unde locus quod amor dimittat amorem?
   Talis ab opposito dicitur esse locus.
Ergo, ut uiuat amor, concordia donat, et unum.
[240]    uelle, duos unum mentibus esse facit.
Tuque nec immerito, cui nomen floris adheret,
   Florentine, statum mente resume tuum.
Parco tibi quia parco tuis, flos inclyte, culpis
    Ni tua uiuifices  tisibus acta tuis.
[245] Suscipe millenis citharam, quam dirigo, neruis
   Orpheus ignota carminis arte rudis.
Inclyte, cui uiuo, si uiuo, prouide presul
   Florentine, statum scito benigne meum.
Sum passus grauia, grauiora, grauissima, quarto
[250]    Passio, si uelit ars, possit inesse gradu.
Ergo uale presul. Sum uester. Spiritus iste
   Post mortem uester, credite, uester erit.
uiuus et exstinctus te semper amabo. Sed esset
   uiuentis melior, quam morientis amor  .


 Explicit liber Henrici Florentini.

In msto Helmstadiensi adduntur sequentes hexametri uersus:

 Assignant causam quidam sic efficientem
Hoc opus exegit metrosus philosophus dux
Ex te nomen habet qui Sangelsinus habetur
Creditur et nomen Henricus quod sibi detur
Henricus ueram docuit qui philosophiam
Prescriptos libros dictauit quatuor istos
Pauperis in speciem qui deridetur ubique
Ostendens plures homines nimis impatientes
Quando res perdunt uel corpus debile tremunt
Qui cum fortuna promunt turpissima uerba
 Et mallent flentes se genuisse parentes
Qui post conuersi poscunt ubicunque doceri
In rectamque uiam duci per philosophiam
Que dat in his libris documenta perophina cunctis
Que cuncto populo prosunt ueterique nouello
Ergo discendi bene sunt isti tibi libri
uersus predictos dictauerat Hugo sacerdos
Qui propriis librum manibus conscripserat istum.




ANNO DOMINI MCXCI
LABORANS S. R. E. CARDINALIS





NOTITIA


Laborans S. R. E. presbyter cardinalis, dictus Laborans proprio nomine, qui primum quidem fuit diaconus cardinalis S. Marie in Porticu, tum postea presbyter cardinalis tituli S. Marie trans Tiberim, philosophus et theologus egregius, edidit, ut Baronii cardinalis uerbo utar, anno Domini 1182 elaboratissimam Collectionem canonum. Item exstat eiusdem opus De iustitia et iusto, ad Maionem magnum Sicilie admiratum; liber De uera libertate, ad Hugonem Panormitanum archiepiscopum; epistola ad Hugonem contra Sabellianos rursum reuiuiscentes; altera ad uiuianum cardinalem S. Stephani in Celio monte, de appellationibus, que non integra, sed recisa legitur. Continet has omnes Laborantis lucubrationes codex membraneus basilice S. Petri in Urbe, ut habet Baronius tomo XII Annalium.





DISQUISITIO CRITICA IN DECRETORUM COMPILATIONEM QUAM M. LABORANS S. R. E. CARDINALIS ADORNAuIT. Ex codice ms. biblioth. sacros. uaticane basilice Principis apostolorum.






[DISQUISITIO CRITICA IN COMPILATIONEM DECRETORUM.]

 Ex quo I. M. Suaresius, episcopus uasionensis, primus Laborantem canonum Collectionem compilasse significauit  , omnium qui iuris canonici historia delectantur, curiositas ac diligentia in eam conuersa sunt. Attamen cum clarissimus ille uir hoc uno contentus uideretur, ut Mecenati suo celeberrimo, Francisco scilicet Barberinio, S. R. E. cardinali, persuaderet, maximum tum Romane purpure decus addi, tum iuris scientie incrementum accedere posse, si Laborantis opus quam citissime typis ederetur, pauca solummodo in hac re prestitisse dicendus est. Antonius postea Zaccaria, ex societate Iesu, inter historie litterarie cultores hisce ultimis temporibus facile princeps, cum in id potissimum mentem conuertisset, ut quecunque ad  sedis apostolice auctoritatem tutandam, uel ad eius splendorem augendum aliquid conferre posse uideret, id sedulo arriperet, atque ex bibliothecarum latebris in apertam lucem proferret, diligentissime ea omnia collegit que ab antecessore suo utpote ignota relicta erant  1Kb] . Hinc non solum accuratissime de eiusmodi celeberrimi cardinalis uita disseruit,  quandoquidem ipsum et Alexandro III pontifici maxime acceptum, et ad omnia tum Ecclesie, tum reipublice negotia procuranda pre ceteris adhibitum fuisse demonstrauit, sed operum quoque eiusdem cardinalis diligentissimum examen instituit, ut errores refellere posset, quos Fabricius aduersus Laborantem in uulgus disseminare conatus erat.

Attamen in describendo prestantissimo Laborantis opere, canonum nempe Collectione, Zaccaria Ballerinios imitatus est, ac preter externam Collectionis descriptionem nichil protulit quod ipsam operis rationem interioremque eius naturam patefaceret, simulque demonstraret quomodo cum aliis canonum collectionibus, atque in primis cum Gratiani  Decreto cohereat. Aequum igitur esse duximus ut, cum per opportuna nobis sese occasio prebuerit examinandi codicem qui Laborantis compilationem exhibet, atque unicus est qui hucusque innotuerit, de ipsa paulo fusius in hac nostra Dissertatione disseruimus.



 I. Operis partitio.

Laborans opus uniuersum primitus in quinque libros distribuerat, quorum singulos in partes diuisit. Singulas dein partes tum maiorem tum minorem  rubricarum seu titulorum numerum complectuntur, qui capitularia nominantur. Capitularia singula proprias inscriptiones preferunt atque ad instar rubricarum plura uel pauciora, prout argumentorum, que in singulis rubricis tractantur, natura exigeret, capitula exhibent. Tum librorum partes, tum partium capitularia numeris distinguuntur, qui in capitulis desunt, quibus licet inscriptiones non desint, nulla tamen summule seu  argumentorum indices prefixe sunt, que in omnibus anterioribus canonum collectionibus, atque etiam in Gratianeo Decreto inueniuntur.

 Liber primus undecim constat partibus quarum prima 16, secunda 12, tertia 6, quarta 18, quinta 14, sexta 51, septima 29, octaua 14, nona 14, decima 24, atque undecima 6 capitularia seu titulos habet.

Liber secundus in quatuor partes diuiditur quarum prima 23, secunda 28, tertia 40, quarta 21 capitularia continet.

Tertius liber duas tantummodo partes complectitur,  earumque altera 10, altera 6 titulos habet.

Liber quartus, ceteris perfectior atque amplior, duodecim partibus et titulis 25, 40, 40, 31, 25, 15, 19, 21, 22, 15, 4 et 18, constat.

Quintus denique liber quatuor partibus ac titulis 10, 8, 12 et 10 coalescit. Hisce quinque libris sextus epilogi instar additus est, qui quinque habet partes, quarum prima 10, secunda 14, tertia 35, quarta 7, et quinta 13 titulos prefert.

Singuli libri prefationem habent, que modo breuior, modo prolixior eorum argumentum explicat, illudque cum iis que in antecedenti tractantur coniungit  .

Ad quinti libri calcem breuis additur nota, qua singulorum librorum argumentum denuo indicatur,  ac sexti libri natura declaratur. Laborans ita rem explicat:

Liber sextus epilogus est partim precedentium quinque librorum, singulorum namque materiam ad facultatem intelligentie reuocat et in adminiculum  memorandi, sub breui compendio representat.

Erit ergo materia primi libri in clerum, et ad officia cleri promotio, et modi promotionis.

Secundi, promotorum depositio et cause depositionis.

Tertii, depositorum reparatio et modi reparationis.

Quarti pro culparum uarietate sine depositione correptio.

Quinti, personarum aliorumue contingentium cause non descienda pluralitas.

Partes librorum faciunt uel quasi diuersa rerum genera, uel quasi diuerse generis species, uel tedium multitudinis copiose. Primi namque libri quatuor prime partes, quatuor ueluti generibus distant, septem uero sequentes et quarta generis sunt unius, quia  circa promotionem materiam libri consistunt. Quinti uero libri partes et sexti, efficiunt tanquam plures unius generis species. At uero secundi, tertii quoque partes et quarti, quo fierent persuasit tedium multitudinis et longe pluralitatis. Primi rursus tres prime  partes et si materiam non informent, sunt tamen informantibus et quibusque sequentibus opus.

Rursus autem liber sextus anterioribus est adiectio  nonnullorum, sine quorum notitia ministri canonum, rusticani quandoque putantur et contemptibiles et ignari.



 II. De fontibus quibus Laborans usus est, deque modo quo eos disposuit.


 Ad eiusmodi decretorum opus conficiendum nullam aliam canonum collectionem adhibuit Laborans quam Gratiani Decretum. Mirum sane uideri debet quod Gratiani opus, quod simul ac editum fuerat, summis plausibus exceptum atque in academiis non solum sed in foro et in iudiciis quoque adhibitum, et iuris Romani collectionibus adiunctum fuerat,  denuo ex integro mutare ac nouo omnino ordine eiusdem argumentum disponere Laborans conaretur. Quodque magis admirationem mouet, illud est quod, uix elapso post confectum a Gratiano Decretum triginta annorum spatio, suum opus elaborare ceperit. Gratianus enim Decretum tempore Eugenii III  Plurime denique huius partis distinctiones  agunt de personis ecclesiasticis, de ipsarum qualitatibus, iuribus, officio ac consecratione. Quod porro argumentum ita distribuit: D. 22. De dignitate et auctoritate Ecclesie Romane, ceterarumque principalium, maxime Orientis, Ecclesiarum. D. 23. De personarum ecclesiasticarum, a papa usque ad ostiarium ordinatione. D. 24. De examinatione ordinandorum. D. 25. De ministrorum qualitate atque officiis, incipiendo ab ostiario usque ad episcopum.

D. 26. de episcopi moribus, ut sit unius uxoris  uir. D. 27-32. De clericorum castitate et continentia uniuersim. D. 33. De clericorum qualitatibus, seu de irregularitatibus, ne bigami, corpore uitiati, usurarii, publice penitentes, lusores, in scena ludentes, furiosi, arreptitii, accipientes meretrices in uxores et concubinas habentes ad sacros ordines admittantur. D. 34. De moribus episcopi, ut nimiam familiaritatem  domesticarum personarum etiam consanguinearum deuitet et ut uenatione non distrahatur. Dist. 35-38. De sobrietate, de scientia clericorum, ne libros gentilium legant.

D. 39-49. De necessaria prudentia episcoporum in rebus secularibus ne eorum imperitia Ecclesie damnum patiantur, de ornatu interiori episcoporum, uti sint graues in incessu et in habitu, temperantes, hospitales, pudici et docti, non uinolenti, non percussores, non litigiosi, non cupidi, non neophyti, non criminosi et uitiosi. D. 50. De lapsu et reparatione clericorum. D. 51-59. Quedam alia continent, que ex parte iam superius D. 33 tractata sunt, uti de qualitatibus et moribus ordinandorum,  ne quis saltu promoueatur, ne curiales officiarii et aduocati et iudices, ne serui a non dominis manumissi, ne corpore uitiati, bigami illiterati, publici penitentes, ne filii presbyterorum et nati de fornicatione uel adulterio, ne baptizati in egritudine ordinentur; ne monachi sine licentia abbatis ordinentur, ne laici litterati subito ordinentur. D. 60-74 agunt de statu personarum, que promoueri possunt, et quidem de electione episcoporum, archiepiscoporum, presbyterorum quomodo facienda, et quibus ius eligendi et consecrandi competit, de ordinibus non iterandis, et de tonsura, de litteris formatis et dimissoriis. D. 75-80 agunt de tempore et die consecrationis episcoporum, nec non de temporibus ordinationum aliorum clericorum, de ieiuniis Quatuor Temporum  eorumque origine et causa, de interstitiis temporum, de etate sacerdotum ordinandorum; de ordinatione summi pontificis a solis cardinalibus facienda.

Dist. 81---89 sunt fere epilogus earum que precesserunt, ac de necessariis qualitatibus eorum disserunt qui ad sacerdotium admittuntur. Gratianus hic denuo agit, quod episcopus ordinandus sine crimine sit, et ne clerici cum mulieribus cohabitent, quod prelati immunes a peccato sint, et quod peccatis aliorum consentire non debeant, de uigilantia prelatorum circa res Ecclesie, circa defensionem pauperum, miserorum et oppressorum, de hospitalitate maxime episcopis necessaria, de cura episcoporum circa uiduas, orphanos, ne cupiditatis causa  negotiatores sint, et ut episcopi propriam domum et Ecclesiam bene administrent. Dist. 90 agit de litigiosis corripiendis et non ordinandis. Dist. 91 et 92. De cantu ecclesie. Dist. 93. De obedientia subditorum erga maiores. Dist. 94. De legato Romani pontificis nec non de eius potestate. Dist. 95. Quod presbyteri subiecti episcopis his presentibus sacra mysteria celebrare possint.

Dist. 96, 97, 98 nullum omnino nexum habent cum precedentibus. Distinctiones siquidem 96 et 97 agunt de laicorum conditione in Ecclesia, quod laici, nempe, quin imo ipsi imperatores nullum ordinare, neque de rebus Ecclesiarum iudicare possunt, quod uero laici et imperatores et ceteri principes seculares precibus eorum Ecclesias iuuare possint.

 Dist. 98 agit, quin pateat ratio, de clericis peregrinis et ultramarinis, quod sine testimonio quinque episcoporum non sint recipiendi, qua de re iam superius Dist. 73, ubi de litteris formatis et dimissoriis sermo instituebatur, agere debuisset. Ultime denique tres distinctiones 99, 100, 101, agunt de primatibus et potestate eorum et quod nullus appellandus sit uniuersalis; de pallio et usu eius, et quod una prouincia in duas non diuidatur.

Iam uero si ordinem a Gratiano in disponendo prime partis argumento obseruatum, uti eum hic exposuimus, attente quis examinauerit, facile profitebitur non omnia hic sibi inuicem coherere, imo uero omnia sine delectu ac sine consilio esse consarcinata. Id ipsum etiam atque etiam apparet, si  singularum distinctionum rationem ac dispositionem consideres. Sepe enim argumentum de quo agere deberent uix attingunt, nullibi fere ex integro illud exponunt. Quod si aliquoties paulo accuratius rem examinare, atque adductis omnibus tum pontificum decretalibus tum sanctorum Patrum locis qui ad eam explicandam facere possent, rem ipsam confirmare uidetur, sepe etiam qualibet data occasione ab argumento recedit, et alia quecunque extranea in medium profert. Pauca exempla sufficiant: In distinctione 6, in qua disserit de dignitate iuris naturalis, agit quoque de illusionibus nocturnis, num ad peccatum imputentur; in distinctione 25, que est de moribus ordinandorum,  postquam can. 3 exposuerat, episcopum ab omni etiam labe ueniali immunem esse oportere necesse esse, agit in canone 4 de igne purgatorio. In distinctione 26, ubi de bigamis non ordinandis episcopis agit, querit an bigamie labes per baptismum tollatur; tractans in distinctione 29, 30, 31 et 32, de continentia sacerdotum, questionem mouet de quibusdam iuris positiui differentiis dicens, ius positiuum ex causis, loco, tempore et persona considerandum esse, ibique multa de Manicheorum superstitionibus congerit.

 Ea que in distinctionibus 34-49 habet, potius ad dist. 25 et 26 referenda fuissent, ubi argumentum sane amplissimum incredibili alienarum rerum commixtione perturbat. Nec rectior elucet in dist. 51-61, ubi de uariis personarum generibus disserit que ad sacerdotium promoueri nequeunt, ac postquam breuiter de filiis presbyterorum egerat, ad aliam questionem diuertit, expendens utrum patrum uitia filiis noceant. Iis que dist. 64 et 65 de consecratione ordinandorum profert, plurima immiscet que ad cathedrarum prerogatiuam spectant, et dist. 79 et 81 iterum ad ordinationem episcoporum se conuertit, supplens iis que alias dixerat: Hec de ordinandis, inquit, et ordinatoribus atque de singulorum graduum distinctionibus, et officiis  dixisse nos sufficiat. uerum, quia aliquantulum in his immorati sumus, quedam precedentibus coherentia sub epilogo ad memoriam subiiciamus. Debet ordinandus in episcopum, ut Apostolus scribit, esse sine crimine, etc.

Quam male inter se cohereant, quamque praue ea sint congesta, que in dist. 91 usque ad 101 habet, nemo est qui non uideat; quare de iis satis superque dixisse credimus.

Non minus ac in argumentorum dispositione huiusmodi ordinis ac consilii defectus in iis deprehenditur que Gratianus in singulis distinctionibus ad coniungenda diuersa capitula inseruit, nec non in summulis quas capitibus prefixit. Huiusmodi Gratiani partes et dicta, uti uulgo nominantur, ab illis  qui glossas in decretum exararunt uix unquam dispiciuntur, utpote que parum apte ac prudenter concinnata sunt. Ioannes Andreas, qui dicebatur tuba et pater iuris canonici, ea ubique carpit ac superuacanea esse demonstrat  .

Certum est Laborantem nostrum probe intellexisse quam multa in Gratiani opere essent reprehendenda, atque hac presertim de causa totum ipsius argumentum in nouum eumque meliorem ordinem digerere uoluisse, quod non solum in argumentorum dispositione, sed etiam in seligendis tum conciliorum tum Patrum testimoniis prestitisse dicendus est.

Opere pretium erit ipsius methodum hic paucis  exponere.

Uniuersum prime Gratiani partis argumentum Laborans in primum Collectionis librum recepit, cui prefationis loco preludium adiecit, in quo generatim de iuris origine et progressu disserit, et generaliora quedam principia exponit. Agit porro eque de iure publico ac de iure ecclesiastico, et maxime iuris ecclesiastici ueluti fontes conciliorum canones et pontificum decretales agnoscit. Dein breuibus quibusdam animaduersionibus concludit, quibus omnium legum finem, quem nullum  alium esse dicit quam homines meliores perfectioresque reddere, aliaque plura que ad legum naturam pertinent, modo in scholis tunc tempore usitato, explicat atque exponit. Hinc finis, inquit, est ad patriam genus humanum officii dispensatione reducere. Auctor, instinctu Diuinitatis, ordo pontificalis, ministri, pontifices et sacerdotes.

Hisce premissis ipsum opus aggreditur, atque in prima libri primi parte de iure naturali et de consuetudine, de diuersis ipsorum speciebus nec non de eorum nexu disserit. In exordio legis naturam explicat et de eius ui ac de eius auctoritate et usu nonnulla profert.

In parte secunda tractat de origine conciliorum ecumenicorum, de eorum numero, de canone sacre  Scripture, de auctoritate congregandi concilia, quando et a quo celebrari debeant, de eulogiis ad concilia deferendis, de sollicitudine episcoporum erga concilia eorumque statuta, de decretalibus epistolis et sanctionibus apostolicis deque earum auctoritate ac tandem de auctoritate doctorum.

In tertia parte agitur de ministris canonum, et de origine ordinis sacerdotalis Noui Testamenti, de primatu Romane Ecclesie, de ordine et origine sedium patriarchalium, de subiectione sedis Constantinopolitane aliarumque.

In parte quarta atque sequentibus, quinta, sexta et septima de ordinatione clericorum sermonem instituit, atque a minoribus ordinibus incipiens, omnes  et singulos ad sacerdotium usque percenset. Cum uero non pauci sint prius laici dein in inferiores ordines fuere ascripti, ac demum ad sacerdotium promoti, in parte quarta de laicis personis que ad sacerdotium admitti possunt, et in quinta de iis que ab inferioribus ordinibus ad maiores ascendere cupiunt, disserit.

Cuique parti quoddam ueluti exordium preponit in quo que sit expositurus breui declarat. Partem ergo quartam ita exorditur: Quoniam autem minister canonum esse non potest qui non est taxatus in clero, et ex laicorum genere nec ex omni, nec quomodo libet, unde quisquis clericus designatur, assumitur, uidendus unde sumendus et quomodo. Siquidem sunt laicorum genera multa, ut liberi,  serui, manumissi ac curiales et alii. Item partem  quintam incipit dicens: uiso quorum examinis seruata regula semper aut nunquam aut difficile sit, luculenter ad funiculum pertingere clericorum; uidendum quorum, eadem manente regula, semper aut nunquam aut difficile sit scienter sacrorum ministrorum gradibus applicari. Nam et horum genera plura sunt, ut filii presbyterorum, obnoxii et alii.

Dein ad episcopos progreditur, disputationemque suam hisce uerbis exorditur: Ad episcopalis tandem excellentie culmen non ex quibuscunque generibus hominum licenter ascendunt, nec ex ullis nisi quos canonum prouidentissima norma designat quibus ad huius specule fasces non liceat aspirare, crimine detenti, bigami, et omnes quos ad sacerdotium  uel infra determinauimus non admitti. Quicunque etiam gradus adimunt acquisitos, uniuersa ne gradus acquirantur obsistunt. De talibus in secundo libro dicetur. In hoc autem, ut in ecclesiasticis gradibus, et precipue pontificali, quodam sub compendio certius ad eorum discretionem communitatemque memoria se posse retinere congaudeat; qualis esse, qualisque non esse debeat uel episcopus, uel presbyter uel diaconus, et quicunque preficiendus est rector Ecclesie, tum descriptio notificabit Apostoli, tum ceterorum constitutio Patrum.

Que de episcopis habet, ea libro sexto et septimo complectitur, atque eodem fere modo ac superius, uti de clericis sermonem habens fecerat, qualitates  singulas enumerat, quibus episcopus ornatus esse debet, totamque rem summo ordine ac perspicuitate exponit, ita ut longe preferri debeat iis que Gratianus de hac eadem re protulerat. Ea enim que Gratianus confuse disseruerat, Laborans undequaque colligens, in unum quodammodo coniunxit ac summa perspicuitate disposuit. Unde non ex distinctionibus solum, seu ex prima decreti parte, sed etiam ex secunda, que, uti notum est, in causas distribuitur, ac sepissime de iis etiam rebus tractat que omnino in prima parte absolui debuissent, capitula sua deprompsit  .

Octaua pars ea complectitur que ad Romanum pontificem spectant. Hinc de eiusdem auctoritate in patriarchas et in uniuersum clerum disserit, quo in  loco ea quoque explicat que ad obedientiam subditorum  erga prelatos, ad apostolicam legationem eiusque auctoritatem pertineant, et postquam de pallio, de eius origine et usu pauca protulit, agit tandem de auctoritate sedis apostolice deque eius rescriptis authenticis.

Naturali rerum ordini inherens in nona parte de clericorum promotione et de examine promouendorum loquitur, eaque adiungit que de intersititiis ac terminis ordinum et de ieiunio Quatuor Temporum dicenda erant.

Eumdem ordinem sectatur in decima parte, in qua ea profert que ad electionem et depositionem singulorum ordinum clericorum pertinent, et incipiens a summo pontifice usque ad inferiorum ordinum clericos progreditur, iisque monachos quoque  adiungit.

In ultima denique huius libri parte explicat quem locum laici in cleri electione habeant habereque possint. Adiicit constitutiones Ludouici, Henrici et Ottonis imperatorum de electione Romanorum pontificum editas [ ob crimina occulta, quorum iudicium nonnisi Deo reseruatum esse potest.

Agit porro hic etiam de misericordia cum qua pene infligi debeant, sicque gradum facit ad librum quartum, ubi de ecclesiasticis penis earumque usu disserit. Incipit enim ab excommunicatione, de qua in tribus prioribus libri partibus disputat. In quarta dein parte ad sacrilegium transit, ac locos duos a Gratiano mutuatos, alterum Haimonis C. 20, q. 2,  c. 39, et alterum concilii quarti Toletani C. 17, q. 4, c. 31, qui de sacrilegio agunt, premisit, quibus  dein animaduersionem quam hic exhibemus subnectit, ut ad sequentia sibi gradum faciat; ait porro. Sicut esse uidetur collegium aliquorum in unum collecta diuersitas, ita sacrilegium, sacrorum in unum raptim congesta pluralitas; sed in usu locutionis humane dicitur: malignitas eiusmodi rapiendi. Amplius autem est iniuriosius rei sacre, uel ei deputate, contactus. Iuxta quod Arius sacrilegus exstitit, quia mortem Christum in iniuriam tetigit Christi. Etiam sacrilegus exstat quisquis edem, uel quemlibet Ecclesie deputatum, in contumeliam contingit Ecclesie; sed etiam ille qui clericis, monachis. Deo deuotis est aut peregrinis iniurius. Cumque sacrilegium sit in personas, aut res, aut loca, uel tempora, pro uarietatibus eorumdem etiam sacrilegiorum fit uarietas  ultionum.

In iis uero explicandis que ad sacrilegium spectant, tres partes insumit, quartam nempe, quintam et sextam. In septima de periurio et de iuramentis agit, atque in fine huius partis quosdam ueluti libellos ac formas iurandi adiungit, quarum aliquot hic apponimus que apud Gratianum desiderantur. Inter ipsas tamen ea pre ceteris est memoranda, que tempore schismatis Octauiani ex electione Alexandri III oborti prescripta fuit  .

In parte octaua de modo excommunicationis, et de modo excommunicatos reconciliandi disserit, sub cuius finem de hereticis disputat, atque adducto notissimo Isidori loco animaduersiones grauissimas  subnectit  .

In parte nona, decima et undecima de matrimonio  et de rebus ad matrimonium pertinentibus de adulterio, de diuortio, de consanguinitate et de affinitate agit. Hoc uero argumentum summis, ut ita dicam, labiis attingit, et que Gratianus in hoc operis sui tractatu simul collegerat, disiungit et in anterioribus compilationis libris, ubi occasio sese prebuerat, inserit. Hinc ea tantummodo hic profert, que alibi nondum attigerat, ita ut he partes nonnisi supplementum quoddam eorum, que superius exhibuerit, dicende sint.

Demum in duodecima parte, que totius libri ultima ac omnium breuissima est, ea complectitur que ad immunitatem forensem clericorum, ad purgationem accusatorum, ad iniusta iudicia hisque similia pertinent, ac uiam sternunt ad quintum  operis librum, qui totus in explicandis Ecclesie iudiciis uersatur.

 Diuiditur uero in quatuor partes, in quarum prima de ordine iudiciario, de potestate iudicia ferendi et de accusatoribus generatim disputat; agit in secunda de testibus et aduocatis, in tertia de iudicibus et eorum potestate; in quarta denique de appellationibus  . Hec ultima pars omnium absolutissima est, eamque Laborans summa tum ecclesiastici tum ciuilis iuris peritia concinnauit, quare in ipsa plurima quoque loca ex iure romano desumpta occurrunt.

Ita Laborans operi suo finem imposuit. Adiecit quidem sextum librum, tamen hic liber, quod in prefatione ipsemet monet, nonnisi epilogus librorum precedentium dicendus est, cum ea contineat, que in aliis aut omissa fuerant, aut opportune tractari  non potuerant.

Excerptus uero est hic liber ex Gratiani tractatu  De consecratione, atque in similitudinem quinque distinctionum, in quas Gratianus illum diuiserat, a Laborante in quinque partes diuisus est, que idem fere argumentum in compendium deductum exhibent. Hinc in prima parte de consecratione ecclesiarum et missarum celebratione, in secunda de sacramento eucaristie, in tertia et quarta de baptismo et confirmatione, ubi etiam de catechismo, id est de catechizandis paruulis ante baptismum et de exorcizandis baptizandis, sermo instituitur. Ultima denique pars appendix est ad precedentes, atque agit de aqua aspersionis, de cruce et imaginum cultu.

Ceterum in excerpenda hac ultima Gratianei Decreti parte, Laborans ab eo, qui sibi proprius ac  peculiaris est, non discessit excerpendi modo. Etenim raro admodum Gratiani seriem retinuit, capitula non solum ex singulis huius partis distinctionibus, sed ex prima et secunda Decreti parte conquisiuit  , ac sepe ea loca, que in aliis operis sui libris ex hoc Gratiani tractatu inseruerat, hic adnotat ac librorum titulorumque numeris adiectis indigitat, ubi ea inueniantur  . Quod demum ad tractatum Gratianeum de penitentia inscriptum attinet, qui, uti supra diximus, nullomodo cum iis coheret, cum quibus in decreto coniungitur, Laborans illum prorsus neglexit, neque in ullam operis sui partem inseruit, que de penitentia peculiariter ageret. Attamen capita eiusdem tractatus fere singula, ab inuicem seiuncta, hac illac  in diuersas compilationis partes distribuit, prout argumentorum, que ibi tractabantur natura postulabat  . Quo in loco laudandus profecto potius quam uituperandus Laborans nobis uidetur.

Iam uero ex totius compilationis titulis quos Zaccaria in dissertatione quam supra laudauimus, publici  iuris fecit melius quam ex quacunque alia re dignosci poterit quomodo Laborans Gratianei Decreti argumentum in nouum ordinem redegerit, ac suam compilationem disposuerit, ad hanc proinde dissertationem beneuolum lectorem remittimus.



 III. De modo quo Laborans capitula ex Gratianeo Decreto desumpta disposuerit.---Fragmenta ex Laborantis libris De iustitia et iusto, ad Maionem, magnum Sicilie admiratum, et De uera libertate, ad Hugonem Panormitanum archiepiscopum.


Methodus quam, uti superius demonstrauimus, Laborans secutus est, postulabat ut capitula ex Gratiani Decreto hinc inde conquisita excerperet atque ordinatim sue compilationi insereret. Licet hac de causa sepissime Gratiani seriem inuertere,  argumentaque ab eo mutuata ad aliam omnino formam reuocare debuerit, non raro tamen integras distinctiones, uel questiones, si pauca earum capitula excipias, recepit immutatasque sue compilationi opportune attexuit. Qua de re, cum iam sepe locuti simus, nichil dicendum superesse putamus, ac potius modum explicabimus quo singularia titulorum capitula coniunxit.

Laborans, Gratianum imitatus, capitula queque, ubi opportunum uidebatur, breui quadam adnotatione coniungere, atque unius cum altero nexum uocula unde significare studuit. Adnotationes uero ipsas non raro cum iisdem Gratiani uerbis expressit,  quod etiam fecit ubi ea que uocantur dicta Gratiani insimul cum capitulis recipienda esse duxit. Nonnunquam tamen ea paululum immutauit; quedam etiam in breuiorem, quedam in ampliorem formam redegit. Quas Gratianus res historicas commemorat,  eas Laborans accuratius narrat, atque alias addit que maioris momenti sunt.

Plerumque ingeniose admodum ac mira cum eruditione disputat, tantamque tum Romani, tum ecclesiastici iuris scientiam in hisce animaduersionibus adhibuit, ut nullibi luculentius illorum temporum fori usus cognosci possit; Laborantem uero in eiusdem fori exercitationibus uersatissimum fuisse mirifice pateat. Nos hic quedam tantummodo ex hisce dictis adiungimus, quibus loca ex non Gratiano desumpta nempe c. 1, q. 1, c. II, de promotione hereticorum  ; c. 16, q. 1, c. 21 et 24, de promotione  monachorum in clerum  , et c. 23, q. 8, c. 20, de comitatu bellico episcoporum illustrantur  .

Nonnunquam suis animaduersionibus quedam immiscuit, que ad sui ipsius uite conditionem pertinent, queque non iniucunda sunt. Sic ad cap. 23, q. 4, c. 21, narrat quemadmodum, perfectis Lutetie  Parisiorum studiis, per Germaniam iter faciens hospitio fuit receptus, ubi etiam  locum in quo natus fuerat commemorat. Codicis librarius in margine tabellam depinxit, que Laborantem cum hospite colloquentem ac iter parantem exhibet, quam Ughellius, Italie sacre auctor, tanti fecerat,  ut eiusdem exemplar operi quod De purpuratis uiris Florentinis edere in animo habebat, inserere uoluerit.

Item alibi opus commemorat, quod de iustitia et iusto ad Maionem magnum, Sicilie admiratum  , atque aliud quod De uera libertate ad Hugonem Panormitanum archiepiscopum conscripserat  . Auctor in hisce locis semper nomen suum indicat, scilicet Laborans, unde eruitur nomen istud familie proprium, ac non auctori ob summum laborem, uti falso Suaresius autumat, inditum fuisse. Mirum forsitan alicui uideri poterit, ut Laborans dum se ipsum pluries in opere nominet, nullibi, ne semel quidem, Gratiani aut ipsius Decreti mentionem faciat. Hoc tamen facillime explicari potest, si perpendimus Gratiani Decretum omnibus notum adeo  cognitumque fuisse, ut primo ueluti intuitu quilibet nexum perspiceret qui ipsum inter ac Laborantis Collectionem intercedit.

Ad modum diuidendi quem Gratianus in Decreto adhibuit, quemque significamus cum de partibus Gratiani loquimur, quod attinet, ipsum Laborans eque adhibuit; alio tamen nomine, collationis nempe, indicauit.

Ceterum Gratiani distributionem minime sectatus est, neque semper et ubique capitula in collationes diuidit; at in illis tantummodo titulis, in quibus maior eorum numerus occurrit, collationes fecit, unde patet ideo illum hoc fecisse, ut facilius capitula citari atque inueniri possint. Hinc etiam fit ut hunc diuidendi modum non pro integra quadam  parte, uti Gratianus cum partibus tam in distinctionibus quam in questionibus fecerat, adhibeat, neque uti Gratianus a primo distinctionis aut questionis capitulo incipiat, atque eumdem diuidendi modum usque ad finem retineat. Ceterum Laborans non nimis sepe titulos in collationes distribuit  , atque ubi illas fecit, pro arbitrio pauciores aut plures adhibuit.

In quo uero Laborans a Gratiano maxime differt, illud precipue est quod questiones in quas hic  secundam Decreti partem diuiserat, penitus neglexit, ac negligere etiam debuit, si diuisionis formam in libros, partes ac titulos adhibere uoluit. Cum uero non parum commodi illa Gratianea distributio afferret, eam Laborans alio modo supplere studuit. In suis enim dictis, quibus, uti uidimus, singula capita coniunxit, tum antecedentis, tum consequentis canonis facti speciem exhibet: hac autem proposita, diuisionem instituit, quam distinctionem appellat. Difficultates quas opponit statim aut adductis aliis canonibus, aut propriis obseruationibus dissoluit, ac responsionem appellat solutionem. Aliquando adiungit: soluitur ita. Non raro solutionibus nouas opponit difficultates, quas modo contrarietates aut contrarium, modo breuiter hac  uocula: contra, significat. Responsa que ad has difficultates proferuntur appellat, solutionem contrarii, uel si paulo post difficultatem soluit, solutionem contrarii superioris. Nullibi hanc diuisionis rationem in ipso textu commemorat, sed in margine tantum hec uerba, distinctio, solutio, aut solutio contrarii superioris adnotat.

Pauca adhuc dicenda supersunt de modo quo Laborans locos sue Collectionis citat, ubi a Gratiano omnino differt. Ipsi enim in more est ut locis quibusdam loca parallela ascribat, que concordantes uocat. Hoc maxime in dictis ab ipso factum uidimus, que sepe eiusmodi tantum locis constant. Horum autem locorum textus tum in antecedenti tum in consequenti aliquo libro aut ex parte aut  ex integro exhibetur; quare accurate et librum et partem et titulum significat ubi in opere inueniri potest. Quod si habetur in priori aliquo libro, illud indicat uocula supra; si in posteriori, uocula infra. Locum ipsum, quem semper capitulum uocat, initialibus uerbis affert, que semper libri, partis et tituli numerum precedunt. Si uero loca parallela in eodem libro aut libri parte exstant, nunquam librum et partem, sed solummodo titulum adnotat. Capitula tamen titulorum, qui collationes habent,  Iuxta collationem affert, eaque citando modo uoce capitulum, modo uoce paragraphus utitur. Hunc citandi modum Laborans ipse ad calcem libri primi  explicat, uti uidere est ex iis que in nota apponimus  .



 Iu. De fontibus quos preter Gratiani Decretum Laborans adhibuit.


 Laborantem minime fugere potuit, Gratianum ad compilandum decretum, antecessorum suorum et  maxime Burchardi, Anselmi et Iuonis collectionibus usum fuisse. Hinc minime dubitari potest, ipsum quoque illas aliquando adiisse, presertim ut argumenta haberet, que in suis concordantiis et contrarietatibus proponeret.

Ad Burchardi opus quod spectat, quatuor tantummodo capitula ex illo decerpsit, ac peculiariter librum et caput adnotat, quod in nullo alio opere quod laudat, fecit  ; Anselmi et Iuonis operibus raro etiam usus est; quedam exempla in iis exstant que in appendice ex Laborantis compilatione dabimus.

Preterea apud Laborantem nonnulla loca detegimus que in nulla alia canonum collectione inuenire potuimus, queque ab ipso laborante collecta  uidentur. Innocentii II decretalibus litteris, quibus posteriores nulle in Gratiani decreto habentur,  quasdam ab Eugenio III et ab Alexandro III editas adiunxit.

 Unicam tantummodo Eugenii III litteram profert; habetur enim in lib. u, p. II, tit. Iu, fol. 214, eiusdem decretum De iuramento calumnie, quod tamen in initio et in fine mancum est, atque inscriptione destitutum. Bernardus Papiensis idem decretum, integrum tamen, inscriptionemque preferens, in suam compilationem recepit, et titulo De iuramento calumnie, qui est libri primi titulus XXIu, inseruit, quod itidem in Gregorii P. IX Decretalium collectione exstat  .

Ex decretalibus Alexandri III quatuor Collectioni sue adiecit, quarum ea que Henrico archiepiscopo Remensi inscripta est, pariter in Bernardi Papiensis collectione habetur  ; reliquas uero tres neque in eiusdem pontificis regestis neque alibi inuenire  potuimus, quare illas hic apponimus  .

Dein in codicis margine passim concilii Lateranensis  sub Alexandro III anno 1179 habiti canones ascripti sunt, interque illos decretalis quoque eiusdem pape littera conspicitur, quam ad magistrum Laborantem S. Marie in Porticu diaconum cardinalem, apostolice sedis legatum, Collectionis nempe de qua hic disserimus auctorem, inscripta est. Eamdem decretalem attamen mutilam et sine inscriptione Ioannes Wallensis Decretalium Collectioni, que inter antiquas uulgo secunda appellatur, inseruit cap. 2 De testibus, lib. II, tit. XII. Gregorius IX eam denuo in cap. 20 De testibus et attestationibus, II, 20, exhibet; diuersam tamen utrobique habet inscriptionem, nam apud Ioannem  Marco, et apud Gregorium Mattheo cardinali inscripta est.

Ceterum cum tam pauca habeat Laborans que in Gratiani opere minime reperiuntur, merito dicere possumus Decretum maximam ac fere integram Collectionis materiam ipsi suppeditasse.

In quinto uero compilationis nostre libro plurima habentur loca ex iure Romano, ex Digestis nempe, e Codice atque ex Nouellis Constitutionibus desumpta; in quibus colligendis Laborans Gratianum longe superauit. Ceterum ea non ex aliqua antiquiorum canonum collectione, sed ex ipsis Romanorum legum collectionibus desumpsisse uidetur.



 u. De collectionis merito, maxime si cum Gratiani Decreto conferatur.


 Cum ordinem et methodum quem tum Laborans tum Gratianus in adornandis canonum collectionibus secuti sunt, attente consideramus, nullum dubium suboriri potest quin Laborans in multis Gratiano palmam preripuerit. Ubique enim deprehendimus ipsum et magis certam et magis absolutam methodum sibi prefixisse, eamque in argumentorum dispositione semper pre oculis habuisse, ita ut uniuersum Laborantis opus ad certa capita reduci facile posse uideatur, que apprime inter se coherent, atque ingentem ecclesiasticarum legum  copiam ad certas ueluti classes reuocant.

Laborans totus in eo est ut operis sui systema perquam absolutum undique fiat: hinc studiosorum commodum sepissime neglexit et cum ubique concordantias ac contrarietates apponere uelit, non raro titulos seu capitularia etiam inserere coactus fuit, in quibus nichil aliud fecit quam capita indigitare que alibi inserta conspiciuntur. Aliquot hic nos exempla exhibemus, ut pateat, quantum incommodi hec forma secum ferat  .

 Longe aliter Gratianus egerat, cum nullibi lectorem ad alios operis sui locos remittat, ac potius bis, sepe etiam ter eumdem canonem recenseat, quoties pluribus in locis necessarius illi uidebatur. Hinc etiam factum putamus ut Laborantis opus neque in scholis, neque in foro reciperetur, Gratiani uero Decretum ob argumentorum grauitatem atque ecclesiasticarum decisionum copiam, licet ordine minus accommodato quam apud Laborantem disposita essent, utrobique summam auctoritatem nactum sit.

Preterea diuisio quoque illa in causas et questiones, quam Gratianus in secunda Decreti parte adhibuit, maxime idonea tum ad scholarum usum, tum ad fori exercitationem fuit, ita ut mirari minime  possimus si Decretum in iure canonico eumdem locum ac Digestorum liber in iure Romano obtinuit. Laborans contra cum hanc diuisionem penitus neglexerit, eamque suis concordantiis et contrarietatibus supplere uoluerit, argumenta rectius quidem  disposuit, ast libri sui usum ualde incommodum difficilemque reddidit. Quibus si accedat Laborantem non omnes Gratiani errores emendasse, imo uero illis suos etiam, eosque non paucos addidisse, facile intelligas, cur Gratiani Decretum Laborantis collectioni preferretur, atque auctoritatem quam semel in iudiciis et in scholis obtinuit illesam conseruarit.

Hec nos cum predicamus, libenter etiam fatemur Laborantis opus non solum maximi pro iuris canonici historia momenti, ideoque summis laudibus excipiendum esse, sed etiam, quod magis refert, perquam utile ac opportunum esse ad emendandum corrigendumque Gratianei Decreti textum. Optimis enim ipse Gratianei operis codicibus usus esse uidetur,  quodque magis mireris, plurima ex illis locis habet que uulgo Palee uocantur, queque non raro cum aliis capitulis continuata serie ex Gratiani Decreto recepit, ita ut in codicibus quibus ipse usus est iam exstitisse dicenda sint. Nulla enim ex parte  uero simile est ut ex Laborantis compilatione in Gratiani Decretum immigrauerint, ex opere scilicet quod neglectum omnino atque ignotum delituisse merito, dicimus; cum apud neminem, qui glossas in Gratiani Decretum scripserunt, eiusdem mentio occurrat, nullumque in Glossa ordinaria uestigium appareat, glossatores eodem unquam usos fuisse.

Que cum ita sint, libentissime clarissimi I. M. Suaresii episcopi uasionensis, necnon celeberrimi Zaccarie desideriis nostra quoque uota coniungimus, nichilque magis exoptamus quam ut Laborantis decretorum compilatio ex prestantissimo SS. basilice uaticane codice typis peruulgetur, ut ita ad Gratiani Decretum emendandum nouum adiumentum prebeatur.

 Nos interea, ut historie iuris canonici studiosis specimen quoddam huiusce prestantissimi operis  daremus, prefationem seu Preludium una cum prima prioris libri parte, nec non integrum librum tertium transcripsimus, atque huic dissertationi apposuimus. In iis uero exscribendis capitulorum que Laborans a Gratiano mutuatus est, textum excipere omisimus; locum tamen ubi in Gratianeo Decreto exstant accurate indigitauimus. Ubi Laborans non ipsum capitulorum textum exhibet, sed locum tantummodo adnotat in quo illum inseruerat, capitula Gratianea item adscripsimus, sed nullis numeris distinximus, quod in illis tantummodo fecimus, quorum textum Laborans exhibet. Quoad reliqua, nichil omnino mutauimus, ita ut ubi capitula Gratianea a nobis indicata exscribantur, absolutissimum  Laborantis operis specimen habeatur.



APPENDIX Que specimina quedam collectionis a Laborante adornate exhibet.



PRAELUDIUM uOLUMINIS.


Ad orientale clima plagam siquidem per amene regionis Eden seu patriam paradisi, quam sue perdidit culpe merito protoplastus, humane progeniei post longeui temporis et infausti seculi tragedias in exilio nimium calamitose peregrinationis erranti redeundi uiam, et insistenda sit gressibus miseratio deitatis ostendit et ad redeundum quibusque uolentibus suffragatur, et opem gratis exhibet pleniter efficacem. Nomen huius est uie cum fidei pietate moralitas, declinatio mali uidelicet et prosecutio boni, hoc ab erudimentis incipit iuris et per eiusdem instituta progreditur.



Quibus est nomen iuris.

Ius igitur est constitutio uel nature uel gentium  seu gentis, ut Rodiorum, uel ciuitatis, uel principis, aut principalis auctoritatis in sociale fedus aut spe prouocans, aut indulgentia protrahens, aut terrore cercens. Spe quidem, ut: Qui bona fecerint, uiuent; indulgentia, ut: Conuertimini et conuertar; terrore, ut: Omnis arbor fatua succidatur. Hec et huiuscemodi sunt iura uel leges et iura, prohibitiones et precepta, quoniam ut ipsa teneant, omnium fuit legum tenor hominibus editus. Nam permissio, ut uir fortis petat premium spe ciuilitati facit aggratulantem. Illiciti uero permissio, ut dandi libellum repudii, eidem facit indulgentiam mitescentem. Exhortatio autem ad unum quod sperat expergiscentem.

Ciuile ius multis gentium pluribus nature uero diuine, sed constitutio uoluntatis pertinet plurimis. Ius ciuile cuiuslibet unius est constitutio ciuitatis aut principis. Gentium plurium uel omnium propemodum nationum. Nature uero ius inditum ex efficientis  omnia causa principii, cunctis animantibus insidet. Quod autem in ipso legis et euangelii commendat uobis auctoritas, fas et diuina lex dicitur et nature uocabulum non amittit.

Inueniuntur constitutio, ius et lex natura idem, et usu non idem. Lex enim dum suum uocabulum iustis applicat ab aliquo scriptis, intra iuris ambitum coarctatur, et dum constitutio suum nomen imperiali tantum uel regali concedit edicto, intra legis ac iuris circulum deuocatur.

Sunt usu preterea ius et lex idem, sed a iuris legisque genere minoratum, ut ubi uerbi gratia transire per agrum alienum, fas esse dicitur et non ius.

Species iuris gentium sunt militare ius et publicum.

 Ciuile forense quoque dicitur, et est illius una species ius quiritum. Iuris quiritum species sunt, lex, plebiscitum, senatus consultum, constitutio uel edictum, responsa prudentum. Alioquin tamen et hec omnia legis nomine designantur.

Sunt uero quarumdam nomina legum secundum uel officialia nomina conditorum, ut consularis uel tribunitia, uel propria, ut Cornelia et Falcidia, uel patria seu gentilitia, ut Rodia, uel secundum aliquam proportionem, ut Satyra.

Alia preterea quiritum iuris est species, non ut ille, quas dixi modo, in scripto consistens, consuetudo uidelicet aut mos.

Mos enim est consuetudo quam unicuique iuxta suum officium, et qui debetur officio, finem ad prouentum reipublice diuturna maiorum sanxit auctoritas. Officium uero est agendorum ciuiliter data licentia. Quamuis et actus uniuscuiusque persone  secundum mores ciuitatis, officium transnominentur. Ad stipulatiuum dictis legitur in hunc modum:

Cap. 1. Omnes leges. D. 1, c. 1.

Cap. 2. Ius generale, etc. D. 1, c. 2---5.

Cap. 3---9.---D. 1, c. 6---12.


Romani iuris species sunt lex et cetere supradicte.

Cap. 10.---D. 2, c. 1.

Cap. 11---17.---D. 2, c. 2---8.

Amplius autem est et alia quedam iuris species, anterioribus longe prestantior, auctoritatis uidelicet ecclesiastice constitutio. Lex utique non secularis ad edificationem pertinens spiritualem, que specificato nomine canon, id est regula, nominatur, de pia sanctorum et Christi dispensatione proueniens,  nature magisterio non aduersa. Habet autem et hec quatuor in se continentia, species, dominicas institutiones, constitutiones apostolicas, decreta pontificum, statuta conciliorum, et his omnibus insunt oracula prophetarum.

Adsunt et aliorum preclara munimina patrum et illustrium gloriosa placita uel documenta uirorum.

Decretorum uel canonum sicut et legum, aliud singulare, pertinens uni persone, uel questioni, ut epistola decretalis ad collegium uel ad quemquam, scilicet et priuilegium, quod ueluti priuata lex dicitur; aliud generale, quia multis, quod et ipsum particulare est, aliud uniuersale, quoniam  uniuersis.

Rursus aliud temporale, ut: In uiam gentium ne abieritis, aliud perpetuum, ut: Predicate euangelium omni terre, aliud locale, ut: Si clerici ad concilia prouocant, non prouocent nisi ad Africana concilia. Infra lib. Iu, pars Iu, tit. XXuII, capituli Presbyteri, aliud ex causa, ut: Da tributum, Symon, pro me et te; aliud autem et temporale est et locale pariter et ex causa, ut: Anglorum tertia uel quarta generatione contracta matrimonia non soluantur.

Conciliorum quoque uel synodorum aliud uniuersale tanquam ab uniuersis aut pluribus nationibus celebratum, aliud prouinciale celebratum siue ab episcopis unius prouincie et uel auctoritate romani pontificis, eius siue presente legato,  uel quia decreta seu canones non promulgat auctoritate primatis aut metropolite qui prouincie preest

Prouinciale tamen est et ceteris prouinciis ad casus similes amplectendum, cum ad esum agni cui non sufficit Isrelita uicinum debeat uocare, unde de libellis infr. lib. I, p. II, tit. XII. Ibidem sunt alia, Nouit lib. Iu, p. I, t. II. Nec silendum, quod inter canones statutum conciliorum breuitate nomine generis usitatius dicitur canon, unde Nicena p. II, tit. XXIII. Decretum usu uulgatiore preceptum, prohibitio, uel constitutio pontificum Romanorum, siue in concilio episcoporum, siue in conuentu cardinalium roborata. Quod si epistolariter scribatur absenti  dicitur epistola decretalis Si uero priuilegialiter scribitur, priuilegium nuncupatur, seu presenti detur seu concedatur absenti. Attamen decreti nomen nonnunquam sumitur ut cuiuslibet canonis sanctorumque doctrine compaginate canonibus. Propterea dicitur et quelibet illa canon.

Causa tam decretalium pontificum scilicet, quam synodalium canonum preceptio Christi fuit: Docete, inquit, omnes gentes quodcumque suggeret uobis Paraclitus.

Materia rationabilis uite modus et uia patrie.

Officium moderata discretione iubere et prohibere, remunerare et punire, indulgere quoque uel permittere et monere. Unde,


Cap. 18. Omnis lex---D. 3, c. 4.

 Finis est ad patriam genus humanum officii dispensatione reducere.

Auctor, instinctu diuinitatis, ordo pontificalis.

Ministri, pontifices et sacerdotes.

Ordo non eos condendi qui tempora sequitur conditorum, sed eorum multos in presentis operis serie singulis adoptandi propositis et per incidentiam circa ea constantibus librorum sequitur ordinem, et in libris ordinem titulorum.

Legum uero finis aliis ostenditur uerbis hoc modo.


Cap. 19. Facte.---D. 4, c. ..

Decretalis igitur quedam et canonica doctrina sanctorum, que licet parua sit, uastitati cuius est  delibatio, non parum tamen in negotiis ecclesiasticis inchoandis tractandis, terminandis expedire uidetur, in sex uoluminis huius diuiditur libros, quorum generaliter omnium communis est ecclesiastica moralis instructio: Materia digna nimis et in minima copia rationum canonicum uolentibus exercere conflictum et dissonantie pugnam subinde mediante ratione dissolui. Et quamquam singuli singulas intentiones principaliter exequantur, nonnulla tamen ualde necessaria principalibus incidenter attexunt. Unde, liber primus agere de uarietatibus ecclesiastice promotionis intendens, alias quedam toti uolumini perutilia pro locorum aptitudine non incongrue frequenter annectit. Incipit autem sic: Canonis ergo genus. Sed quorundam capitularium  tituli primitus hoc ordine disponuntur.



TITULI CAPITULARIUM PARTIS PRIMAE.

    I. Quid sit lex, qualis esse debeat, quando sit de ipsa iudicandum uel per ipsam.
    II. Differentia naturalis iuris ad alia.
    III. Non quia secus agitur aliquid ac nempe ius est.
    Iu. Non quia contra ius naturale uidetur.
    u. Quia uero contra est, irritetur.
    uI. De consuetudine mala.
    uII. De constitutione sacrilega.
    uIII. De constitutione minus certe uarietatis, aut certe.
    IX. De contraria constitutione.
     X. De non contraria.
    XI. De consuetudine legi obuia.
    XII. De non obuia.
    XIII. Que consuetudo resecanda sit, qualiter, et qua de causa.
    XIu. De duobus impossibilibus eligendum minus.
    Xu. Indiffinitum est peccandum cuiquam, ne grauius peccet alter.
    XuI. Regula mitigandi rigoris uel non mitigandi, et qualiter utrumque fiat.





Ad Presulem Pampilonensem.


T. I, Cap. 1-5.

Canonis ergo genus lex est, et est eruditio legis ad illicita declinandum sacra preceptio.


Cap. I. Lex esse.---D. 4, c. 2.

 Horum consideratio cum sit lex, non autem postea, libera est: unde.


Cap. 2. Quamquam.---D. 4, c. 3.

Institutarum seu promulgatarum alia firmatur, id est moribus approbatur utentium; quamuis aliquando forte moribus abroganda, alia non. Quapropter inualida est ut quam Papa Telesphorus de abstinentia sicut in libro sermonum ait Ambrosius promulgauit dicens.


Cap. 3. Statuimus.---D. 4, c. 4.

Consensit in idem B. Gregorius hoc modo.


Cap. 4. Sacerdotes et diaconi.---D. 4, c. 6. Denique sacerdotes.

Hec etsi pro legibus instituta sint, quia tamen communi usui non placuerunt, aliter agentes de  transgressione sua non arguunt. Alioquin iuxta canones suscepto priuarentur honore, nisi dicantur hec exhortationes et non decreta. Decreto siquidem importatur necessitas, exhortatione libera excitatur uoluntas. Unde Ita infra lib. II, p. I, tit. XuI. Ibidem sunt alia. Contra Telesphorum.



Ex concilio Aurelianensi. Cap. 5. A sacerdotibus omnibus decretum est, ut ante pasche solemnitatem non quinquagesima, sed quadragesima teneatur.

Sed Aurelianense concilium ieiunium quadrigenarium non quinquagenarium omnibus uult indici, Telesphorus non omnibus, sed clericis, XL dierum et bidui.


 T. II, cap. unicum.

Lex omnis et positionis acceptione digna constitutio, ius naturale sequitur et de nature uenia sui riuuli trahit originem. Naturale quippe ius illis omnibus esse constat antiquius. Si quod post hominis conditionem ius consuetudinis atque ut creditur a tempore ciuitatis, quam edificasse Cain legi cepit. Sed nec ante formationem hominis irrationabilia ipsa naturalis iuris peritia fugiebat. Ius autem constitutionis cepit a iustificationibus traditis Moysi a Domino. Si emeris seruum ebreum, etc. Unde.


Cap. 1. Moyses.---D. 7, c. 1.

Est immobilitate dignius quia mutatis aliis non mutatur. Est et dignitate prestantius. Quicquid enim iuri naturali contrarium, uel scriptura uicii  comprehendit, uel mos erroris admisit, ut infra tit. uI, ceterisue liquebit, irritum haberi debet et uanum.


T. III, cap. unicum.

Non tantum quia secus ac permiserit aliquid agi irritatur. Nature nempe licentia communia sunt omnibus uniuersa. Iure non consuetudinis uel constitutionis, hoc est meum, illud alterius. Unde:


Cap. 1. Diuinum Ius.---D. 8, c. I. Quo iure. Quicunque uos. Infra lib. Iu, p. u, tit. XXIII, collatio prima, fol. 134.---C. 23, q. 7, c. I.


T. Iu, cap. 1-3.

Est scilicet nec illud irritari quia non iuri naturali quoniam sanctioni diuine non spiritus aut uirtutis, sed littere preuentione repugnat. Iubebatur  enim in Leuitico: Mulier si masculum parit XL, si uero feminam, LXXX diebus, et omnis mulier dum menstrua patitur a templi cesset ingressu. Nunc uero fit aliter, unde.

Cap. 1. Si mulier.---D. 5, c. 2.

Cap. 2. Baptizari.---D. 5, c. 3.

Placuit u. q. p. infra lib. Iu, p. uI, tit. XIII, f. 143. Placuit ut quicunque paruulos. D. 4, De cons., c. 153.

Cap. 3. Ex sola causa incontinentie.---D. 5, c. 4. Ad eius.

Contra.

Cum humilitatis. Infra lib. Iu, p. uII, tit. XuIII, col. 2, fol. 194.---C. 22, q. 2, c. 9.


T. u, cap. 1-2.

 Cap. 1. Que contra.---D. 8, c. 2.

Cap. 2. Si consuetudinem.---D. 8, c. 5.


T. uI, cap. 1-2.

Cap. 1. Mala consuetudo.---D. 8, c. 3.

Cap. 2. Qui contempta.---D. 8, c. 6.


T. uII, cap. unic.

Cap. 1. Quicumque legibus imperatorum.---D. 9, c. 1. Imperatores.

Si quis episcopus. Inf. lib. II, p. 1. Ibidem alia. fol. 67. C. 11, q. 3, c. 91.


T. uIII, cap. 1-10.

Cap. 1-4.---D. 9, c. 3-6.

Cap. 5. Hieron. in secundo prologo bibliothece.

Emendatiora sunt exempla Latina quam Greca,

 Greca quam Ebrea.

Ergo de Ebreis inuiolatis et Greci sermonis incorrupti, fit uiolatio seu curruptio per hereticos aut scriptores.

Cap. 6-10.---D. 9, c. 7-11.


T. IX, cap. 1-4.

Cap. 1-4.---D. 10, c. 1-4.


T. X, cap. 1-6.

Cap. 5.---D. 10, c. 7, 8, 13, 9 et 10.

Denique infra lib. Iu, p. X, tit. XI, fol. 190. C. 31, q. 1, c. 2. At non oportet omni merito neque semper debitam respondere penam.

Cap. 6.---D. 10, c. 12.


T. XI, cap. 1-4.

Cap. 1-4.---D. 11, c. 1-4.


 T. XII, cap. 1-8.

Cap. 1-2.---D. 11, c. 5-6.

Resecanda infra tit. XIII, cap. Omnia.

Ergo laudamus, tolerabilem, non uero superstitiosam et intolerabilem.

Cap. 3-5.---D. 11, c. 7-9.

Cap. 6.---D. 11, c. 11.

Cap. 7-8.---D. 12, c. 3 et 7.

Nouit infra lib. Iu, p. I, tit. II.---D. 12, c. 8.

Ergo exemplum sine discretione iustitie, unde supra Non debent infra p. uIII, tit. XIu, fol. 42.---D. 12, c. 1.


T. XIII, cap. unicum.

Cap. 1. Omnia.---D. 12, c. 12.


 T. XIu, cap. 1-3.

Contra ius naturale nulla dispensatio nec duorum impossibilium minus eligendi necessitate recipitur.

Unde:

Cap. 1-2.---D. 13. c. 1-2.

Contra quia ait: tunc solum sine culpa.

Cap. 3. Nullatenus sine culpa, et infra lib. Iu. p. II, tit. IX, cap. uir, fol. 91.---C. 33, q. 4, c. 7. Sed ibi soluitur. Si quid p. III, tit. XXIX, fol. 100, ex Anselm. Lucens. lib. X, cap. 54.

In malis p. II, tit. XIu, fol. 145.---C. 22, q. 4. c. 5. Ibidem alia.


T. Xu, cap. unicum.

 Cap. 1. Quod.---D. 14, c. 1.

Offerebat. Non solum. Infra lib. Iu, p. XI, tit. II, coll. 2, fol. 193.---C. 32, q. 7, c. 12, et C. 32, q. 8, c. un.


T. XuI, cap. 1-7.

Cap. 1. Sicut quedam.---D. 14, c. 2.

Cap. 2-3.---D. 29, c. 2 et 1.

Ex causa fuit repudium, sicut dedit et Christus ipsum tributum.

Cap. 3. Necesse.---D. 29, c. 3.

Scias frater. Infra lib. Iu, p. Iu, tit. XXIII, coll. 2, fol. 120.---C. 7, q. 1, c. 35. Occidit. P. u. tit. III, fol. 125.---C. 23, q. 8, c. 14.

 Cap. 4. Necessaria.---C. I, q. 7, c. 6.

Cap. 5. Priscis.---D. 55. c. 1.

Hoc concessit Gelasius uidens italicam ecclesiam propter augustias famum et belli omnium fere clericorum officio destitutam. Innocentius uero concessit ordinatos a Bonoso hereticos suscipi, ne nimium pax ecclesie turbaretur. Unde:

Cap. 6. Quod pro.---C. 1, q. 7, c. 7.

Ordo legitimus in talibus hic est. Nam uide supra. Infra lib. Iu, p. uIII, tit. uIII, coll. 2, cap. Arianos, fol. 155.---C. 1, q. 1, c. 93.

Cessare, non ut eiiciatur sic susceptus, sed ne alius eiusmodi suscipiatur, nisi non omittenda, uehementer adhortetur prouisionis industria.

Cap. 7. Etsi.---C. 1, q. 7, c. 23.



TITULI CAPITULARIUM PRIMAE PARTIS LIBRI TERTII.


    I. Exempla restitutionis depositorum.
    II. Canones depositos restituentes.
    III. Restaurari uetantes.
    Iu. His dissonis mediantes et cui dissonantium potius assentiendum ostendens, et de penitentia.
    u. Restitutis ascendere altius inhibentes.
    uI. Altius ascendere concedentes.
    uII. Utrumque uolentes.
    uIII. Inhibitis uel inhibendis permissione cedentes.
    IX. Permissorum aliquibus obsistentes.
    X. Obsistentia temperantes et reparandi modus.





INCIPIT LIBER TERTIUS. Tertius huius excerpti decretorum seu canonum liber, quos degradatorum et quo modo reparari conceditur, partim exemplis partim canonibus iudicat et declarat.


T. I, cap. unicum.

Maria namque soror Aaron, de peccato murmurationis in Moysen, penitendo, mundata fuit ab elefantia, et spiritum prophetie recepit. Aaron post conflationem uituli in summum consecratus est sacerdotem. Achab de interfectione Nabithe uiri sanctissimi penitens, in solio regni permansit. Et ut innumera utriusque testamenti subticeamus exempla, postquam Paulus Stephanum lapidauit apostolus fuit electus a Domino. Post negationem Petrus factus est  princeps apostolorum. Plerique redeuntes ab heresi, suis officiis restituti, ex quibus nonnulli sunt et quatenus in fascibus agerent pontificii sublimati, ut Augustinus et plures alii.

Cap. 1. Ioannes Chrysostomus.---D 50, c. 13 .


T. II, cap. 1-10.

Cap. 1-2.---D. 50, c. 14 et 15.

Cap. 3.---D. 50, c. 20.

Cap. 4.---D. 50, c. 19.

Cap. 5 et 6.---D. 50, c. 24 .

Cap. 7, 8 et 9.---D. 50, c. 16, 17 et 18.

Si quis presbyter. Supra lib. II, p. III, tit. XuIII.---D. 50, c. 22, Contumaces, p. Iu, tit. uII.---D.  50, c. 21.

Cap. 10.---D. 82, c. 5.




T. III, cap. 1-9.

Cap. 1-3.---D. 50. c. 1, 9 et 10.

Adrianus P.

Cap. 4. Si quis episcopus a synodo depositus est, non licet illum saltem a quolibet episcopo nominari. Postquam. Supra lib. I, p. IX, tit. XI, fol. 47.---D. 50, c. 11.

Cap. 5, 6 et 7.---D. 50, c. 3, 2 et 4.

De his supra lib. I, p. u, tit. X, fol. 17.---D. 50, c. 6. Si episcopus. Lib. II, p. III, tit. uIII, fol. 73.---D.  50, c. 34. Si quis uero uoluntate. Tit. XXuI, coll. 2, fol. 27.---D. 50, c. 14.

Cap. 8.---D. 50, c. 31.

Contra. Ministret igitur altario in minimis officiis, ut sunt incensi preparatio, candelariorum deportatio et huiusmodi.

Cap. 9.---D. 50, c. 30.


T. Iu, cap. 1-22.

Cap. 1.---D. 50, c. 23 .

Cap. 2.---D. 50, c. 25.


Domino. Supra lib. I, p. II, tit. XII.---D. 50, c. 28. Quia. lib. II, p. Iu, tit. XuI.---D. 50, c. 38.

Cap. 3, 4 et 5.---D. 50, c. 29, 26 et 27.

Cap. 6.---Ans. Lucens. uIII, cap. 10.

 Cap. 7.---C. 26, q. 7, c. 5.


Synodus uIII.

Cap. 8. Hoc sit, etc.


Gregorius.

Cap. 9. A tempore, etc.


Antiqui. Infra lib. Iu, p. IX, tit. XuIII, fol. 178.---C. 33, q. 2, c. 19.

Cap. 10.---C. 26, q. 7, c. 2.

Cap. 11.---C. 26, q. 7, c. 10.

Seruata R. libelli et iuramenti et synodalis absolutionis. Unde Si quis. Supra lib. II, p. I, tit. XXIII. Ego N. refuto.

Infra lib. Iu, p. uI, tit. XuIII. De eo p. I, tit. uI.

 Cap. 12.---C. 26, q. 7, c. 1.

Cap. 13 et 14.---C. 26, q. 6, c. 7, 8.


Aegrotantes. Infra lib. uI, p. III, tit. X. Alexander P. I.

Cap. 15. Sacerdos, etc.

Cap. 16. Sicut baptismus, etc.

Cap. 17.---C. 26, q. 6, c. 6.

Cap. 18.---D. 1 De penit., c. 86.

Cap. 19.---C. 26, q. 6, c. 1.

Cap. 20.---C. 26, q. 6, c. 14.


C. Carth. II.

Cap. 21. Crismatis confectio.

Cap. 22.---C. 26, q. 6, c. 4.

uerum quando uel ut penitendi ueritas agnoscatur,  eius indicat libelli series, cuius est initium: Memini uir illustris, quem ego Laborans, nondum Rome cardinalis, sed Capue canonicus, ad ammiratum Sicilie de iustitia et iusto deque multis aliis, eo flagitante contexui.


T. u.


De clericis Supra lib. I, p. u, tit. X. Hi qui al. lib. II, p. III, tit. XXuI, coll. 1. Quia P. Iu, tit. XuI.


T. uI, cap. 1-2.

Cap. 1 et 2.---D. 50, c. 53 et 54.

Post depositionem a presbyterio, Theodosius fuit episcopus, et Leontius patriarcha. Unde Ioannes Chrysostomus supra tit. 1.


 T. uII, cap. unicum.

Cap. 1.---C. 1, q. 7, c. 16.


Sicut quidam. Supra lib. I, p. I, tit. XuI. Ibidem alia.


T. uIII, cap. unicum.

Reparatio tamen est interdum ad maiora subuectio, dispensatiue contigit tumide penitentium uel astute uel aliter indignorum. Imo ne dissoluatur pax ecclesie, quia multitudine fulcitur noxius uel indignus, non deiicitur, sed in honoris officio tollatur et quandoque prouehitur ad maiora. Unde:

L. P. Cap. 1.---C. 23, q. 4, c. 19.


T. IX.

Ceterum et ob memoriam culpe uel cause recusatur  a multitudine, quamquam fructuosam penitentiam egerit, nequaquam tamen uidetur contra scandalum reparandus, nedum altius attolendus. Unde. De his supra lib. II, p. III, tit. IX.


T. X, cap. unicum.

Attamen est minore neglecto, maius scandalum fugiendum. Unde Duo mala lib. I, p. I, tit. XIu.

Cap. 1.---C. 11, q. 3, c. 65.

Obscure positum hoc aduerbium istud iniuste dilucide ponitur. Infra lib. u, p. III, tit. III, Pro sententia.


Tituli capitularium partis secunde.

    I. Soli Deo, iudicium reatus, et rei nemini cognite, deputantes .
    II. Soli per confessionem presbytero manifestum  reum uel indignum, suo statui dimittentes.
    III. Moderationem canonum esse Romani pontificis iudicantes.
    Iu. Officio reddito pristinum locum aliquibus non impie denegantes.
    u. Degradatis, locum penitentie, et si fieri potest, necessaria prouidentes.
    uI. Degradando, ne degradetur, penas misericorditer infligentes.




T. I, cap. 1-10.

Depositionis igitur omnia iam superius et consequenter ordinata capitula, penes ecclesiam tenent, sed in rebus manifestis ecclesie. Nam de occultis et incognitis, sibi soli retinuit iudicare seu condemnare  diuinitas. Unde.

Cap. 1 et 2.---C. 2, q. 5, c. 20 et 22.

Mennam. Infra lib. Iu, p. u, tit. u.---C. 2, q. 5, c. 7. Contra quod etiam dictum est, superstitiosa adinuentio, et temptare dominum.


Cap. 3. Gregorius M.

Si uir, etc.

Solutio. Sed uerum iudicium, id est uerum iuramentum, sibi iudicialiter datum, uel argumentum, uerum iudici, ut si pateat uirum caruisse potentia. Unde Instrumenta. Infra lib. Iu, p. X, tit. XIu .

Item contra.

 Cap. 4. Plures.---C. 16, q. 1, c. 54.

Sed Dei iudicio, id est discretione cuiuspiam mediatoris in cuius ore pacem loquatur Dei spiritus, et uocem eius audiant.

Item contra.

Cap. 5 et 6.---C. 2, q. 5, c. 23 et 26.

Solutio. uerum, non temptatur Deus, ubi secundum quod precipit agitur. Hoc etenim purgandi per eucaristiam genus, sumptum uidetur a sacrificio zelotipie quod dominus in lege constituit. Ait enim in libro Numerorum ad Moysen.

Cap. 7. Loquere filiis, etc.

Item contra.

Cap. 8 et 9.---C. 2, q. 5, c. 24 et 25 .

 Probabile iudicium uel diuinum, iuramentum intelligi, uel experimentum in eucaristie perceptione. Amplius et omnino contra.

Cap. 10. Nobilis. C. 2, q. 5, c. 14.

Porro, non est canonica censura hec, sed est ad duritiam impetentis, canonica legitime censure permissio. Purgatio igitur alia est uulgaris, ut igniti ferri, alia canonica, ut solummodo iuramenti. Unde Mennam. Infra lib. Iu, p. u, tit. u. Ibidem alia. uulgaris non est nisi persone seruilis, aut suspecte seruiliter. Ingenue, canonica sola, quia habes utrumque, sic Burchardus lib. uI, Qui presbyterum, cap. 5. Nobilis supra. Cum igitur in ingenuum mala fama non subest, canonica non est exigenda  purgatio. Unde. Quod autem. Infra lib. u, p. tit. uIII. Item nec si ex inimicorum fictione subest. Unde. Auditum lib. Iu, p. u, tit. u. Sin ex uerisimili suspicione sit orta, purgatione tolletur. Unde Presbyter uel ibidem et ibidem alia. Quod si clericus in populo diffamatur, presente populo emundetur. Unde. Presbyter si. Consultu. Ibidem. Si dumtaxat in clero, coram solummodo clero purgetur. Unde. De crimine. Ibidem. At uero episcopus, cum XII debebit expiari collegis. Unde. Consultu. Ibidem. Presbyter cum uII, diaconus cum III, subdiaconus et infra, poterit tantummodo simplici manu. Unde. Si legitime: Presbyter si. Ibidem. Hoc regulariter. Ceterum in arbitrio consistit episcopi, quota manu se quisquis ille purificet. Unde. Consultu. Ibidem. Si autem infamatus  idoneare se possit et nolit, sit in suspenso quamdiu se non reddit idoneum. Si uero non potest, impotentie suspensio sit ceua, aut si forte sit equus, maneat quousque sinistra fama quiescat, ut in annum quintum, unde fortasse habetur. Si episcopo, supra.


T. II.

De his uero, supra lib. II, p. III, tit. IX.---D. 50, c. 34.


T. III, cap. 1-6.

Eorum uero, quibus gradus aufertur, aliis post canonice transactam penitentiam dispositione quam prouida restauratur; aliis, quia non digne eos penitet,  uel eorum penitentia fructibus non apparet, uel non occurrit exstitisse restitutionem de canonibus eis indultam, sed usque que prohibitam, uel licet sint immunes a crimine, quia tamen sacramentum uana species mentiretur ut in digamis, irreparabiliter manet ablatus.

Est tamen in manu romani pontificis, digitus et in digito discretio, rigiditas et flexura, quo pro discretiuo libramine sue sancte deliberationis et prouidentie, ualeat canonum moderari censuris, ut et rigescant mitia, et rigida mitescant, lenitati succedat asperitas, et asperitati prout expedit, si tamen expediat que nondum forte contingit, dispensatoria lenitas. Unde Dispensationes supra p. I, tit. uII. Ibidem alia.

 Fit autem ipsa dispensatio multiformis in his, que rigor canonum non admittit, sed prompte respuit uel condemnat. Librat namque proposita negotiorum secundum res officii et iuxta quantitates rerum. Due siquidem res, sunt officio dispensatoris in administrandi ratiocinatione proposite, adeptio scilicet commodi, quia est utilitas et honestas, et euitatio incommodi, que est inutilitas et turpitudo. Inuenitur autem commodum uel incommodum, alio sui generis et maius et minus, et commodum incommodo. Commodorum debito semper omittitur minus ut contingat maius, si necessarium sit alterutrum non possibile utrumque. In commodis autem contra quia semper admittitur minus ut euitetur  maius, si necessarium sit alterutrum, et sint impossibiliter simul ambo. Sin opposite conferantur solum minus bonum omittitur pro maiore uitando malo, si necessarium sit alterutrum. Quantitas rerum seu commodorum et contra maxime consideratur ex qualitatibus personarum et exigentia temporum. Personarum nomine populum quoque recipimus usu rhetoricorum, et quosque plures in idipsum una uoluntate deuinctos. Quocirca persona est, unus aut plures. Unus autem quando est, aut est cum pluribus aut sola. Quando uero plures, aut extirpari ualet pestis zizaniorum tritico non auulso, que dici ualeat quasi sola, aut nequit eradicari sine tritico et exterminio pacis ecclesie generalis. Non  in talem facit ea: non dande sententie, sed in solam, uel quasi sententia detur ex canone nisi moderatione prouisoria supportetur. Hanc moderationem, de uarietate fit euenire causarum, quibus cessantibus, rigor uigilans non mollescit. Fit enim ut leuigetur asperitas, imminentia necessitatis, intuitu pietatis, consideratione persone, prospicientia utilitatis et cautela contrarii, imminentia necessitatis, ut cum tempore Gelasii P. esset italica ecclesia propter belli famisque letigeram cladem omnium clericorum officio destituta, adeo ut plerisque populis subsidia regendarum deessent animarum, concessit idem pontifex de monachis ac de laicis clericos assumi, dicens: Necessaria supra lib. I, p. I, tit. XuI. Ibidem alia.

 Dixi non in talem facit canon et contra, quoniam alius est canon dande sententie, qui et sententie causam ponit, et in futurum dictat, ut, qui facit hoc uel fecit, abstineatur, alius uero date, qui et sententie causam punit et dictat in presens, ut, eum qui fecit hoc uel faciet, abstinemus. Canonum canones noti sunt.

Cap. 1.---C. 1, q. 7, c. 13.

Non debet. Episcopus non, supra lib. I, p. X, tit. II.---D. 65, c. 2 et 3.

Cap. 2.---C. 1, q. 7, c. 14.

Cum quisque, supra p. I, tit. uIII.---C. 23, q. 4, c. 19.

Cap. 3.---C. 1, q. 7, c. 13.

Intuitu pietatis, ut de illiteratis et corpore uitiatis  promotis in clerum, et de episcopis subito factis ex laicis. Unde.

Cap. 4.---C. 1, q. 7, c. 12.

Exigunt supra lib. I, p. uI, tit. XXuII.---C. 1, q. 7, c. 18. Consideratione persone, Tanta tit. XLII.---C. 1, q. 7, c. 11. Prospicientia utilitatis et cautela contrarii, unde Tali. p. Iu, tit. Xu.---C. 1, q. 7, c. 17.

Maximum. p. uI, tit. XXuII.---C. 1, q. 7, c. 19.

Cap. 5.---C. 1, q. 7, c. 20.

Si quis uol., supra lib. II, p. II, tit. XXIII.---C. 1, q. 7, c. 8.

Cap. 6.---C. 1, q. 7, c. 21.

Dispensatio igitur est circumstantiarum plene  rationabilis in agendis obseruatio. Circumstantias dico personas, res, causas, tempora, loca, rigorem, lenitatem, et quas alias agendis accommodas, industria dispensatoris aduertit.


T. Iu.

Plerumque autem officio restaurato non restaurantur et locus, ne scilicet uel sui tituli scandalizetur  ecclesia uel ipsius ut sit memoria restituti. Unde

ualet supra lib. I, p. uII, tit. II.---D. 81, c. 9.

De his uero lib. II, p. III, tit. IX.---D. 50, c. 34


T. u, cap. unicum.

Cui tamen locus honoris offertur, eidem ab episcopo locus est idoneus uel inuito ad penitentiam prouidendus, et indigenti uite substantiaculum, si potest fieri, prouidendum. Unde Sacerdos autem supra lib. I, p. uII, tit. II.---D. 81, c. 7. Ibidem alia. Presbyter aut lib. II, p. III, tit. IX.---D. 81, c. 12.


Cap. 1.---D. 81, c. 16.


T. uI.

Disciplinalis in clerum series, ea non prepostera  uel obliqua sed esse recta coniicitur, ut a lenibus transeatur ad aspera, et a minimis intendatur ad maxima. Quamuis ideo medicinalis hec operatio antidota minora ponat et lenia, ne maiora sit opus apponi uel aspera. Tangit uerbo ne uerberet, minatur uultu, ne uulneret, sed et uulnerat miseranter, ut liberet. Primum ergo uidetur, ut qui excesserit, arguatur aut moneatur ut expedit. Unde ammonitio debet annuere uindictam. Infra lib. Iu, p. Iu, tit. uII, cap. Indigne.---C. 12, q. 2, c. 21. Item. Si peccauerit in te frater tuus argue eum. Sequitur ut qui argui negligit, excludatur, uel a proprio suspendatur officio. Preter hoc. Si qui sunt. P. II, tit. XXXIX. Deinde ut contumax beneficio despolietur. Unde Si quis. Eos etiam. Tit. XXI. Deinde ut  contumacior gradu priuetur officii. Unde Decernimus supra lib. II, p. III, tit. XXuI, coll. 1. Ibidem alia. Audi ut obstinatus anathematis gladio procellatur. Unde Tam sacerdos. Nulla maior Infra lib. Iu, p. uIII, tit. uII, cap. corripiantur.---C. 24, q. 3, c. 17. Ibidem alia. Fit autem et alio prouisorie artis ordine disciplina.


 Explicit liber tertius.




ANNO DOMINI MXLuIII-MCCL
LAURENTII DE LEODIO ET CONTINUATORUM EIUS GESTA EPISCOPORUM uIRDUNENSIUM ET ABBATUM S. uITONI ED. GEORGIUS WAITZ, PROF, PUBL. GOTTING.






[MONITUM.]

Cum seculo XII plurime Lotharingie Ecclesie libris gauderent de gestis episcoporum abbatumue scriptis, etiam uirdunenses id studuerunt, ne qui post Mettenses primi talem assecuti essent honorem nunc ab aliis superarentur. Bertarii igitur continuatione  in medio s. XI desinente, res per centum fere annos ad suam usque etatem gestas enarrandas curauit monachus S. uitoni, Hugo nomine. Qui ordinis sui fratrem ex cenobio S. Laurentii Leodiensi, litterarum studio his temporibus precellenti  , uirdunum transgressum, et ipsum ut uidetur Laurentium dictum  , commouit ut munus illud susciperet. Neque Laurentius, quamuis per unum tantum annum uirduni deguerit  , abnuit que petebantur, clarorum uirorum gesta obliuione premi egre passus.

Librum Alberoni episcopo inscripsit epistola premissa, qua ea retulit que a Bertario omissa de historia uirdunensi undecunque colligere poterat, eaque partim falso glorie patrie studio huc relata, partim uero ex genuinis monumentis sumpta. Ipsa historia inde ab a. 1018  ad. 1144 usque deducta, ex quibus fontibus hausta sit, Laurentius nusquam indicauit, sed uero se studuisse palam professus est  , quicunque melius insinuauerit, meliorem sententiam in omnibus sequi paratus; neque perperam gesta tacere uoluit, cum historiam necessaria ueritate sequi oportuerit, id tamen cauens ne ullius crimen uerbis exaggeraret. Et sane cauta opus erat prudentia, cum de lite illa inter papas et imperatores acta, in qua episcopi uirdunenses et abbates Sancti uitoni contrarias partes tenuerant, ipsi esset agendum. Qua illo tempore feliciter sopita, partium studio se abripi minime passus est, etsi animum Ecclesie propensiorem celare noluerit. Ceterum res quas narrauit plerasque bene habuit compertas, ab Hugone illo  aliisque fortasse monasterii fratribus edoctus. Quamuis enim primis annis in rebus publicis Lotharingie tradendis Laurentius nonnunquam errores commiserit, per maiorem libri partem istorum argui nequit. Usque ad finem sec. XII cum Hugone Flauiniacensi, qui easdem fere res tetigit, cuius liber uero non longe propagatus Laurentio haud innotuit, hic comparari potest. Postea aliis historie uirdunensis monumentis plane destituti, certo quidem fundamento caremus, quo innisi fidem ipsius pensare possimus. Sed de his potissimum temporibus testes rerum gnaros Laurentius uirduni reperisse censendus est, quorum ope ita usus est ut Ecclesie historiam satis accuratam et plenam componeret. Quam etiam sermo locuples et nonnunquam ornatior lectoribus commendat. Preterea de Laurentii uita nichil constat, neque de mortis tempore quidquam compertum habemus. Fortasse tamen historiam a 1144 scriptam postea secundis curis pertractauit, fortasse etiam longius illam continuandam suscepit. Quamuis enim a. 1144, Alberonis episcopi anno 14, se in libro scribendo occupatum fuisse et calamum deposuisse apertis uerbis dicat  , semel tamen ille 15 annis sedere refertur  . Preterea continuatio exstat longe quidem ultra Laurentii tempora deducta, sed non uni scriptori, ut uidetur, tribuenda, cuius prima uerba ita ad Laurentii  librum se referunt  , ut hunc ipsum, neque alienum scriptorem, te audire putes. Hac uero parte S. uitoni patroni eleuatio a. 1147 ab Eugenio papa celebrata narratur, res fausta et monasterio honorificentissima, quam ut posteris traderet, et uersibus quamuis rudibus et impolitis, celebraret, et ipse Laurentius adduci poterat. Albericus tamen, qui solus inter medii eui scriptores, quod sciam, Laurentium exscripsit, nonnisi primam eamque potiorem libri partem nouerat  .

Postea Gesta episcoporum et abbatum uirdunensium duo, ut uidetur scriptores longius continuarunt, alter ab a. 1156-1187, alter ad a. usque 1250. Hec pariter atque annorum 1144-1147 historiam eidem s. XIII scriptori alii tribuerunt; quibus quo minus assentiamur presertim eo impedimur, quod narrationem bis plane abruptam uidemus  . Quare tres continuationis partes distinximus, primam ipsi Laurentio, ut opinamur, ascribendam, alias duas a monachis S. uitoni scriptas, qui illum neque rerum cognitione neque sermonis elegantia equarunt.

Hoc opus iam a Dacherio , Calmeto  et frustatim a Bouqueti continuatoribus  editum, cum nobis recudendum esset, codices adiuimus in bibliotheca publica uirdunensi etiamnum exstantes eosdem quos in Bertarii editione curanda secuti sumus.

1 Codex, nunc N. 3 notatus, qui duabus partibus constat , f. 248 sqq. Laurentii librum continet manu s. XIII scriptum, quem plerumque sequi potuimus, quamuis in singulis uerbis exprimendis sepius a more seculi XII medii recedat; ponit enim librarius ubique e pro e et e, sepius y pro i  et que sunt eiusmodi; nonnunquam etiam errores commisit, semel uel bis Laurentii uerba omisit  . Continuatio eadem ut uidetur manu, sed alio atramento addita est.

2 Codex N. 36 signatus s. XIII, f. 126 sqq. Laurentii librum exhibet, Ioanni monacho tributum. Quamuis hac uoluminis parte non eedem genuini textus mutationes deprehendantur que in Bertarii historia offendant, nonnullis tamen locis quedam addita sunt Laurentio uix tribuenda. Neque ipsa uerba mendis carent. Quare me uirduni uersantem impeditum esse quo minus integrum codicem exscriberem uix est quod doleamus. Laurentii libro finito hec legitur subscriptio : Petrus de Flandria me scripsit, sed non me dictauit. Continuatio nulla adiecta est; sequuntur: Nomina pontificum qui fuerunt post Alberonem, diuersis manibus scripta.

3 Idem uolumen nunc prima eaque antiquiori parte, que s. XII exarata est, fragmenta continet ex Laurentii historia sumpta, que magni faciamus oportet, quippe que ipsius etati sint propiora et lectiones codicis 1. plerisque locis ita confirment, ut hoc magna fiducia niti possimus.

Quibus subsidiis fulti, s. XuI et XuII apographa, que in bibliothecis Parisiensi , Ambianensi et Hagis Comitum  asseruantur, adhibere noluimus, neque editiones ex iisdem ut uidetur codicibus sumptas magni fecimus  Breuia uero fragmenta a Wasseburgio Antiquitatum Belgicarum uoluminibus  inserta ipsum perbono usum esse libri exemplari ostendunt, quod cum 3. maxime conuenit.

Idem Wasseburgius integram fere Laurentii necnon continuatorum narrationem in suas retulit paginas, eamque perpetuo quasi commentario instruxit atque illustrauit. Quem Calmet secutus plura de suo addidit. Uterque in uillarum uirdunensium nominibus explicandis non paruam quidem curam posuisse uidetur; neque tamen ubique pari diligentia errores cauerunt; quos nonnunquam Roussel  emendauit, alios uero intactos reliquit. Apud hos quos singulis locis nominaui scriptores fides sit interpretationum. Preterea chartas attuli quotquot episcoporum gesta hic relata illustrare uidebantur.

Subsequuntur Annales S. uitoni in codice bibliothece uirdunensis n. 3.  manu s. Xu exscripti, sed ex antiquiori fonte procul dubio hausti, qui ad annos pontificum uirdunensium et abbatum S. uitoni constituendos faciunt, preterea uero pauca tantum continent memoria digna. Eorum partem Labbeus negligentius descripsit et publici iuris fecit . Que minutis litteris expressa sunt ex ueterum annalium exemplari sumpta esse uidentur, quod ad Annales S. uincentii Mettenses uol. III, p. 153 editos prope accedit. His impressis, iam rerum uirdunensium scriptores quotquot medio euo scripti ad nos peruenerunt omnes hanc nostram collectionem recepisse, lectores mecum gaudebunt.


G. WAITZ.





INCIPIUNT GESTA uIRDUNENSIUM EPISCOPORUM ET ABBATUM [1 1Kb] .



[EPISTOLA.]


uenerabili A. [2 1Kb] gratia Dei uirdunensium presuli et omni eius ecclesie frater L. [3 1Kb] de Leodiensi cenobio beati Laurentii secundum utrumque hominem feliciter in Christo uiuere.

Ante hunc annum ad urbem uestri regiminis adductus, maxime in ea deprehendi illud Ecclesiastis , quia omnia sub sole tendunt ad interitum, et priorum quorum non est memoria. Inuoluit omnia mortalitas, et fortissimorum regum et tyrannorum, quodque magis doleamus, sanctissimorum quoque martyrum et confessorum non solum gesta, sed etiam ipsa tollit ab hominibus et sepelit cum ossibus nomina. Ecce sancti predecessores uestri Sanctinus, Maurus, Saluinus, Arator, Pulcronius, Possessor, Firminus, uitonus et multi alii, quo tempore  uixerint, que mira, que gesta uiui effecerint, hodie nescimus, et indignam, proh nefas! patronorum nostrorum patimur ignorantiam, quorum meritis illustramur. De ipso etiam nomine beatissimi uitoni lis pene in ambiguo est. Antiqua monimenta  eum uidenum [4 1Kb] appellant; cui uocabulo uulgaris lingua magis consonat. Si qua inueniuntur de his [5 1Kb] , omnia incerta et quasi per nebulam narrantur, ut uix digna fide reputentur. Et quidem primum istorum beatum Sanctinum aliqui de 72 discipulis Saluatoris [6 1Kb] fuisse ferunt. uerum Bertharius [7 1Kb] , qui eorum catalogum [8 1Kb] prout nouit digessit, [* 1Kb] ponit  , quod in multis legitur, fuisse sancti Dionysii Parisiensis [9 1Kb] discipulus et Meldensium episcopus, indeque uerbo predicationis huic uirdunensium urbi  angelica [10 1Kb] uisitatione illuxisse [** 1Kb] . Fratres Theologii 11 1Kb] monasterii dicunt, de suo cenobio sex monachos uel abbates uestre [12 1Kb] ecclesie episcopos datos  . Laudanda est tamen Bertharii pia industria, qui de ipsis cineribus et ruinis incense urbis et ecclesie [13 1Kb] omnia, prout potuit, predecessorum [14 1Kb] presulum saltem uel nuda nomina eruit, uel quedam gestorum nobis [15 1Kb] scintillauit [16 1Kb] . Nam ipsam tantillam de nostris presulibus notitiam ab ipso accepimus. Non enim pro paruo duxerim, quod insignia gesta magnorum beneficio scriptorum eripiuntur ab interitu obliuionis. Refert Hieronymus  in prologo super uita sancti Hilarionis, quod Alexander Magnus Macedo, quem uel arietem uel pardum uel hircum [17 1Kb] caprarum Daniel  uocat, cum ad Achillis  tumulum uenisset: Felicem te, ait, o iuuenis, qui magno frueris precone [18 1Kb] meritorum; Homerum uidelicet significans. Hec hactenus dicta sint, ut ab omnibus nostris quaqua uersum gesta patrum exquirantur et memorie posterorum transmittantur, ut de proximo habeant quos maxime imitentur. Nam queque ciuitas magis suorum amplexatur exempla. Proinde et de istius ciuitatis antiquo statu, que diuersis litteris comprehensa inuenimus, hic in unum breuiter collecta uobis transcribimus.

Quorum primum illud de Romana historia occurrit, que dum decennale bellum Caii Iulii Cesaris in Gallias describit, huius oppidi tunc firmissimi ita his uerbis meminit  : Interea Draptes unaque Lecterius, haut dubio duces Gallorum, cum  adesse Caninium [19 1Kb] et legiones, sine dubio Romanorum, in finibus [20 1Kb] suis uiderent, undique collectis copiis, oppidum uerodunum  occupant. Hoc oppidum in editissima montis arce pendebat, duabus partibus per abrupta latera non paruo flumine cingebatur. Medio deinde descensu largissimo fonte securum plurimaque introrsum copia frumenti tutum, irritos [21 1Kb] procul discursus hostium despiciebat. Caninius, quod solum Romana prouisione potuit [22 1Kb] , ambos duces cum parte copiarum plurima in campo euocatos, maximo prelio superauit. Nam uno ex ducibus [23 1Kb] interfecto, alterum cum paucissimis fugauit. Nullus in oppidum rediit; sed ad id oppugnandum Cesare opus fuit. Itaque certior per nuntios factus Cesar accurrit, circumspectisque  omnibus, uidet, si [24 1Kb] expugnare ui moliatur, ludo et spectaculo hostium delendum esse exercitum suum; unum solummodo esse presidii, si quoquomodo [25 1Kb] hostes aqua arceantur. Sed et hoc quoque nisi Cesar non potuisset. Siquidem fons, quo ad potum utebantur, medio deuexi montis latere fundebatur. Cesar ad proximum fontis admoueri uineas turrimque extrui iussit. Fit ilico concursus magnus ex oppido. Quibus sine periculo preliantibus Romanis, quamuis pertinaciter obsisterent crebriusque succederent, complures tamen trucidabantur. Igitur extruitur agger et turris pedum LX, cuius uertex adequari ad locum fontis possit, ut uel ex equo tela conici queant uel precipitata desuper saxorum  uolumina non timeri. Oppidani autem ubi exanimari siti non solum pecora sua, uerum etiam infirmiores hominum etates uident, cuppas pice seuo [26 1Kb] et scindulis replent. Ac deinde immiso igne in prona precipitant, easque ipsi toto oppido effusi sequuntur. Ardentibus machinis, cum graue prelium suis Cesar ac periculosum uideret, cohortes in circuitu oppidi ire uelociter imperat atque undique subito uastum clamorem attollere. Quo facto consternati oppidani, dum recurrere ad muniendum oppidum uolunt, ab oppugnatione turris et demolitione aggeris recesserunt. Illi tamen qui ad incidendas fontis uenas sub obtentu aggeris tuti cuniculos perfodiebant, repertos in abstruso aquarum meatus per multa diuidendo tenuari in semetipsis  consumique fecerunt. Oppidani, fonte siccato, ultima correpti [27 1Kb] desperatione, deditionem sui faciunt. Cesar autem omnibus qui arma tulerant manus sustulit et uitam reliquit, quo testatior esset etiam posteris pena improborum. Multum enim ad cercendam audaciam ualet propositum punitionis  exemplum, cum ipsa miseri presens [28 1Kb] forma uiuentis et ad recordationem ammonet conscios et ad sciscitationem cogit ignaros. Exhaustis atque demolitis Gallis, securus Cesar in Italiam cum legionibus rediit, nullos post se Gallorum motus pertimescens; certo sciens, minime se aliquos, qui uel moueri audeant uel si moueantur timendi sint, reliquisse. Hec Romana historia.

Ultimum igitur prelium Cesari in Gallias uerodunum castrum fuit, de quo possis merito conicere, quanti nominis et uirtutis iam tunc fuerit, in quo illa preceps uictoria fortunati Cesaris tantis moris pre omnibus Gallorum bellis diu heserit; cuius oppidani soli post omnes Gallos uictos extremam belli manum pro libertate etiam contra ipsum Cesarem  conseruerint; quibus captis et domitis, Cesar iam nil sibi de aliis teste historia timuerit. Et quoniam nullum [29 1Kb] antiquius uerodunice antiquitatis testimonium inuenimus, ut hoc factum certa temporis nota signemus, erat tunc, iuxta quod ex historiis colligere possumus, annus ab urbe Roma condita [30 1Kb] septingentesimus, annus Olimpiadis centesime octogesime secunde secundus, annus [31 1Kb] ante dominicam incarnationem quinquagesimus secundus. Publica porro est omnium sententia, quod uestri pontificatus diebus, dum intra urbem in operibus foderetur, ipse occultus aque iam exhauste meatus, de quo hic sermo est, de sub terra inuentus sit. Situs quoque loci quamuis ex antiquitate  mutatus sit, tamen ita fuisse ut hic describitur oculis conicientibus facile patet. Tunc istud oppidum ueludunum aut ueredunum et hic et in aliis antiquorum scriptis uocatum inuenimus, unde nunc nomen uirduni remansit. Nam etiam Antoninus, socius Cesaris  , in suo Itinerario [32 1Kb]  , ubi urbes oppida et municipia, per que publicarum uiarum tractus ferebatur, dinumerat, hoc oppidum uerodunum castrum uocare inuenitur.

uocabatur et urbs Clauorum, quod uel murus eius clauatus fuisse  , uel quod quedam hostilis obsidio clauis ferreis a ciuibus extra proiectis impedita fuisse et ita soluta [33 1Kb] discessisse ab urbe a quibusdam narretur. Quamuis incolas loci Clabos urbemque Claboniam uel Clabiam gentiliter fuisse  uocatam uulgaris opinio sit. Sed [34 1Kb] ut cetera bellorum monimenta, que huic oppido incubuisse scimus, numeremus: sub Martiano [35 1Kb] imperatore, ab Attila rege Hunorum, qui omnes Gallias ut singularis aper de silua deuastauit, ista urbs et ecclesia excisa et euersa profecto creditur. Quo tempore sanctum  episcopum Pulcronium [36 1Kb] fuisse uolunt  . Tempore quoque beati Madeluei ipsam ecclesiam fuisse combustam, uita eius narrat  . Sub Hildino quoque digne memorie episcopo, quomodo rex Karolus ecclesiam [37 1Kb] Theologiam cum rebus aliis uirdunensi ecclesie ablatam cuidam Adelelmo dederit, quantaque episcopus inde mala pro recuperatione sustinuerit, testis est eiusdem Hildini scripta lamentatio, et Nicholai [38 1Kb] pape epistola  pro ipso Adelelmo. Anno quoque Dadonis [39 1Kb] episcopi 37, ignis ciuitatem et totam ecclesiam consumpsit. Ibi libri et memorie sanctorum patrum et monimenta rerum ecclesie combusta sunt  . Narrant quedam littere, quod Boso Guntrannus, uir tirannicus, et iste Dado episcopus mutuis cedibus predis et incendiis sese deuastauerunt.  Exstat et carta Dadonis presulis [40 1Kb] de Hattone et Berhardo [41 1Kb] episcopis et de se super ecclesiastico statu multa insignia narrantis et confirmantis  . Sub istis [42 1Kb] episcopis incursio Normannorum inter Gallias facta est, et cum aliis hoc episcopium uehementer afflixit, quosdam etiam canonicos Sancti uitoni Sanctique Germani, incensis ecclesiis, martirizauit, ut inuenimus etiam in epitaphio, cuius hoc extremum est:

Haimo [43 1Kb] tuus germanus obit cum cede piorum,
   Pro Domino moritur et tibi iunctus adest;
 Et quartodeno Martis hunc ante Kalendas
   Normanni iugulant; ethere martyr ouat.
Berhardus [44 1Kb] episcopus in destructa sancti uitoni basilica octo canonicos relocauit et res suas ipsi ecclesie reconsignauit. Anno quoque primo Bernuini presulis crudelissima gens Hungrorum [45 1Kb] istud episcopium irrupit, omnia pene incendit, homines aut necauit aut abduxit. Refert uita Sancti Basoli tunc eos diuinitus fuisse repulsos a cenobio Belliloci, quod est [46 1Kb] in honore sancti Mauricii  . De istis infortuniis exstat epistola uirdunensis cleri  .

Ista quia Bertharius [47 1Kb] in pontificalibus gestis omiserat, ut hic unum breuiter colligerem et pro commendatione transcriberem uobis, amantissimus uester [48 1Kb] uenerabilis Hugo, monachus noster, nimia  instantia me inuitum compulit. Et quoniam que abhinc sequuntur usque ad tempus Theoderici [49 1Kb] pontificis a quodam digesta inueniuntur  , predictus commonitor noster, ut ab ipso Theoderico usque in presens tempus omnia que euenerant compilarem oppido, insistens exegit. Ubi que de bonis narrata sunt, quoniam omnibus bonis placitura scio, si quorum delicta, que historiam tenens [50 1Kb] non potui tacere, annotata sunt, oro ut nemo mihi indignetur, cum ego nullius crimen uerbis exaggerauerim et historiam necessaria ueritate sequi oportuerit.


 FINIT EPISTOLA.



INCIPIT [51 1Kb] PROLOGUS SEQUENTIS OPERIS DE GESTIS uIRDUNENSIUM PONTIFICUM.

 Scribimus ad laudem et gloriam beate Dei genitricis Marie semper uirginis, que in hoc eius uirdunensium episcopatu gesta sunt pace uel bello memorabilia et digna relatu. Et quoniam priorum pontificum huius urbis gesta, prout potuerunt colligi, litteris continentur usque ad tempora Theoderici [52 1Kb] episcopi, ab ipso Theoderico sumimus relationis principium, ducturi usque in hodiernum diem. Quod opusculum domino Alberoni episcopo, utpote de eius predecessoribus scriptum et in ipso finitum, merito dedicamus.

 1. Igitur anno Dominice Incarnationis secundum Dionysium 1048 [1047] [53 1Kb]  post uenerabilem Richardum Theodericus sedit huius uirdunensium urbis [54 1Kb] episcopus, a beato Sanctino, primo [55 1Kb] nostro presule, tricesimus septimus [56 1Kb] , uir genere, moribus et sapientia preditus. Hic natura Teutonicus [57 1Kb] et Basiliensis ecclesie fuerat canonicus, patre nobilissimo quodam Guezelone [58 1Kb] natus. Eodem anno Walerannus post abbatem sancte memorie Richardum institutus est abbas in hoc cenobio Sancti uitoni, iam pridem monachus [59 1Kb] eiusdem ex comite Francorum  Bretuliensi  . Nam in bello, quod apud Barrum dux Gozelo et Godefridus filius eius contra Odonem comitem, totis Francie uiribus Lothariam inuadentem, nobiliter confecit, ubi et ipse Odo occubuit, idem Walerannus sub predicto Odone militauit, succisoque [60 1Kb] calcaneo grauiter uulneratus, dum uite diffideret, ab abbate Richardo susceptus, iam tunc decimum annum agebat in palestra monastici ordinis. Hic per quindecim annos huic cenobio prefuit, cum quo etiam abbatiam Aremarensem  ex dono Tiebaldi comitis, filii memorati Odonis, regendam suscepit; ubi et nunc tumulatus requiescit.

2. Illis diebus contra imperatorem Heinricum [61 1Kb] secundum rebellauerat dux et marchio Godefridus [62 1Kb] ,  Gozelonis ducis filius, pro sublato sibi Mosellano ducatu, quem cum patre duce tenuerat loco patroni post obitum Theoderici, ducis Barrensis, qui fuit filius nobilissimi ducis Frederici et Beatricis, Hugonis Capitonis, Francorum regis sororis. Filius huius Theoderici fuit iunior Fredericus, qui mortuus est  ante patrem suum  in primo flore iuuentutis [63 1Kb] . Cuius Frederici due filie, post obitum eius nobiliter educate, Beatrix data est a rege uxor Bonefacio, Italie marchioni, et Sophia Ludouico [64 1Kb] de Monzione comiti. Ducatus autem patris earum quia neutro [65 1Kb] istorum cessit, sed datus est  a rege Gerardo Castiniensi  comiti , ideo hic Godefridus, qui [66 1Kb] patronus eis datus erat, iusta in [67 1Kb] imperatorem arma mouisse uisus [68 1Kb] est  sibi. Hunc idem imperator inter multa alia comitatu [69 1Kb] huius urbis, quem a predecessoribus suis tenebat, iam in curia sua exheredauerat, ipsumque comitatum Richardo urbis episcopo manu dederat, ut alteri, quem idoneum iudicasset, illum traderet. Pro quo ipsi pontifici idem dux dicitur extitisse infensus. Sed etiam antea sub tempore Ramberti episcopi nobilissimum comitem Chisneiensem Ludouicum [70 1Kb] , filium Ottonis [71 1Kb] comitis et patrem alterius Ludouici domni pontificis nostri Alberonis aui, Bullonienses [72 1Kb] , milites patris eiusdem ducis, intra urbem oppressum extinxerant, eo quod illum episcopalis auctoritas predicto urbis [73 1Kb] comitatui [74 1Kb] prefecisset. Eadem ducis infensio Theodericum mox [75 1Kb]  episcopum infestabat, quia et ipse nominati comitatus principatum ei non recognouerat. Secundo anno episcopatus eius ipse dux et Balduinus comes Flandrorum cum manu ualida hanc urbem irruperunt  et in odio Cesaris succenderunt  , multimoda strage commissa. uolebat autem dux monasteria urbis illesa ab igne seruare; sed subito maiorem ecclesiam Sancte Dei Genitricis uictrix flamma comprehendit, et duce turmaque militari frustra obnitente, penitus absumpsit. Plurimus thesaurus et litteralia monimenta rerum ecclesie ibi combusta sunt. Tantum ipsa ciuitas, tantum ipsa ecclesia tunc rerum pertulit dispendia [76 1Kb] , ut multi ciues, multi clerici locum istum fugerint alias dispersi [77 1Kb] . Fama est, uiginti quatuor canonicos de  ipsa concremata ecclesia tunc Hungariam pre inopia profectos, quos constat nunquam fuisse reuersos. Proinde dux iram Dei metuens, pacem cum episcopo fecit, centenas potestatum ecclesie et predia que inuaserat reddidit, publice penitentie se addixit. Nam pene nudus et discalciatus, genuumque et brachiorum poplitibus flexis, rependo se per terram trahens, ita ex summo urbis usque [78 1Kb] ante maius altare ecclesie quam incenderat processit. Ibi quoque multis uerberibus, ut dicitur, se submisit  . uillas quoque sui iuris Pusuillare [79 1Kb] et Areium  cum portu et piscatura, et plurima deinde donaria [80 1Kb] in opus reedificande ecclesie contulit, satis tamen minora malis illatis. Ipsum urbis comitatum quasi legitimam [81 1Kb] a patribus hereditatem sibi uendicauit.  Cumque imperatori infestissimus Neomagum palatium miri artificii et irreparabiliter [82 1Kb] exusserit, nobilissimum Albertum  de Longui castro, quem super se ille ducem statuerat, bello exemerit, omnem Lothariam [83 1Kb] cedibus incendiis rapinisque uexauerit : tamen per uiginti duos annos, quibus postea uixit  benignus solis uirdunensibus fuit, et per uenerabilem Ermenfridum, uirdunensis ecclesie archidiaconum, regi reconciliari meruit ; qui postea Italiam pergens, nobile obsequium Bonefacio marchioni prestitit, eoque mortuo, Beatricem eius [84 1Kb] uxorem duxit, filiamque ipsorum  unicam Mathildam [85 1Kb] filio suo Godefrido desponsauit; et [86 1Kb] exinde ambo marchiones Italie et duces  Lotharie fuerunt. Huius Beatricis hortatu idem dux, celebrato intra hanc urbem comitum et principum generali concilio, multa urbi et ecclesie utilia disposuit; quod etiam in ecclesiasticis annotatum est priuilegiis  , moriens quoque, in ipsa ecclesia quam concremauerat sepeliri se mandauit. Godefridus quoque, filius [87 1Kb] et successor eius, per octo annos, quibus dux prefuit , nunquam molestus sed bonus nostris exstitit, et moriens  Gemmatium  predium sui iuris uirdunensi ecclesie, in qua requiescit, contulit.

3. Porro in reedificanda a fundamento ecclesia uel menibus incense urbis magnus labor, magna sollicitudo et industria Theoderici episcopi claruit; unde et est ei in posteros memoria benedictionis.  In hoc opus reedificationis Wazo, uenerabilis Leodiensium episcopus, quinquaginta libras argenti dedit. Fredericus quoque comes Tullensis usuarium Argunne  sui nemoris tam ad reedificandam quam ad retinendam ecclesiam contradidit. Tunc etiam Ermenfridus archidiaconus, sapientie morum et sanctitatis gratia preditus, ex donariis principum et fidelium, que ei pro suis meritis et obsequiis large impenderant, ecclesiam Sancte Marie Magdalene a se iam fundatam consummauit et in usus Deo ibi seruientium pro posse ditauit. Sane iuuit eum pre omnibus ad hoc opus reedificationis [88 1Kb] uenerandus uir nobilis et aduocatus [89 1Kb] urbis, qui cum Bertranda uxore deuota liberalitate ipsum, supra quo fundata est ecclesia, et multa  alia alodia obtulit [90 1Kb] , et non modicum famulorum gregem superadiecit; in qua etiam requiescit, scripto super eum condigno epitaphio [91 1Kb] . Preterea ipse Ermenfridus fama sue religiositatis, hortatu quoque et familiaritate multos clericorum de terris remotis post se traxit, et huic sue ecclesie itemque sancte Dei Genitricis inseruit, per quorum industriam utraque ecclesia in omni augmento rerum et religionis effloruit.---Unum istorum Martinum scolasticum non preterierim, qui mortis in agonia constitutus, cum iam biduo loqui non potuisset, subito cunctis mirantibus matutinas laudes beate Dei genitricis sollempniter incepit et inoffense percecinit; indeque missale officium ingressus,  post decantatam celebriter communionem: Illumina faciem tuam super seruum tuum  , inter sacra uerba confectum bonis operibus spiritum exhalauit.

 4. His diebus papa Romanus [sanctus [92 1Kb] ] Leo IX, primum Tullensis episcopus, Gallias ueniens, Remis sinodum celebrauit , ubi et ossa beati Remigii, dedicata eius ecclesia, transtulit. Inde eum precatu ipsius Ermenfridi ad consecrandam predictam ecclesiam Theodericus episcopus honorifice ad hanc urbem adduxit. Ab ipso sancto papa, assistentibus tribus archiepiscopis, Euerardo Treuerorum, Alinardo Lugdunensium, Hugone Crisopolitanorum plurimis quoque episcopis, dedicata est ipsa ecclesia anno tertio episcopatus domni Theoderici. Ipse papa miseratus ruinas incense urbis et ecclesie, clerumque et populum sibi mox uenienti prostratum, ecclesie Beate Dei Genitricis pro omnibus monimentis incensis  rerum quas tenebat priuilegium fecit  ; itemque ecclesie quam consecrarat  , et cenobio beati uitoni  . ueniensque Leodium, Fredericum, fratrem ducis Godefridi, archidiaconum Sancti Lamberti, inde secum duxit, et monachum indeque abbatem Cassini montis ac postea septimum sui leuitam instituit; qui etiam tertius ab eo papa post uictorem in cathedra beati Petri sedit, Stephanus uocatus a Romanis; succedentibus ei Benedicto et Nicholao, qui nobis quedam priuilegia fecit, indeque Alexandro et Gregorio uII. Item papa tunc in sinodo Remis Linguonensem episcopum Hugonem, fratrem Waleranni [93 1Kb] abbatis, deposuerat  pro quibusdam criminalibus causis   . At Hugo papam usque Romam secutus, ut misericordiam eius experiretur, plenam sinodum, cui ille presidebat, nudus et discalciatus intrauit, uirgas quibus cederetur manu tremula deferens, et ore lacrimali hanc antiphonam canens: Dedit pater penitenti filio stolam primam pariter et annulum, nam et calciamenta [94 1Kb] illi tribuens, celebrauit magnum conuiuium. Habemus stolam primam in lauacro et annulum fidei signaculum. Eum ita uidentes, omnes [95 1Kb] in singultus [96 1Kb] proruperunt, lacrymas fuderunt, questibus sinodum repleuerunt. Ipse papa pre ceteris condoluit, et cunctis supplici reo suffragia ferentibus, eum absoluit utque pius pater penitenti filio stolam primam et annulum amissi pontificatus indui et sandalia pacis recalciari  edixit, dum solummodo ecclesia sua quam leserat uel quelibet alia eum [recipere [97 1Kb] ] dignaretur episcopum. Ita ille a cunctis absolui meruit, repatriare cepit. Languorem itinerando [98 1Kb] incidit,  habitum monachi sub nomine nostri cenobii, cui presidebat frater suus, a comitibus suis Cluniacensibus monachis quesiuit, accepit, feliciter excessit, inter obitus nostrorum asscriptus [99 1Kb] est.

5. At Theodericus presul plurimas deinceps molestias a militibus pertulit. Nam cum urbem et episcopatum, quod illi ante affligebant, in libertate sibi ab eis uendicaret, comes Rodulfus [100 1Kb] de Crispeio  , uitricus Philippi [1 1Kb] Francorum regis, istam urbem iterum incendit, eo quod episcopus denegabat ei uiginti annuas libras, quas a predecessoribus accipiebat ne regionem istam impugnaret. Item Alo de Duno castro, uir ingenuus, dum episcopus presidium eius in Rouro  uico, quem ille ex episcopio uiolenter inuaserat. obsidens expugnaret,  istam urbem conflagrauit, absentiam episcopi et militantium eius aucupatus. Uterque tamen per industriam episcopi armis repressus ac repulsus est, et res episcopii sue libertati uendicata est. Ita sub hoc episcopo urbs ista tertio succensa est.

6. Preterea idem presul Manassem [2 1Kb] comitem de castro Retexto  armis suorum cercuit ab inuasione ecclesiastice rei. Aduersus castrum Sancte Manehildis  sibi infestissimum armatam expeditionem mouit. Quo metu castrenses perterriti, ei in medio itineris claues castri miserunt, suppliciter pacem petierunt [3 1Kb] , obsidionem precibus euaserunt. Sed episcopus, ne nichil ad ecclesiam reportaret triumphi, eandem expeditionem in castrum  Santumnium [4 1Kb]  eque sibi infensum [5 1Kb] conuertit, illud obsedit, cepit et diruit. Hoc utrumque castrum erat predicti Manasse comitis. Dudonem [6 1Kb] , uirum ingenuum, fratresque eius, filios Hauberti [7 1Kb] , sibi insurgentes similiter domuit, et munitione ante Clarum-montem  firmata, ipsum castrum super eos cepit.

7. Duce quoque Godefrido Gibboso in Frisia sicarie mortuo  et in hac urbe a duce Godefrido tertio, quem ex sorore nepotem sui heredem ille moriens designauerat, iuxta patrem honorifice sepulto, nisus est ipse episcopus auferre ipsum urbis comitatum desub iugo Bulloniensis [8 1Kb] principatus, qui nimis urbem oppressisse uidebatur. Unde ipsi Godefrido Boloniensi, qui Bullionico castro possesso in ducatum successit, illum  abstulit; ratus opportunum tempus, quia illi ut minus legitimo duci rex et multi regni primates armis insurrexerunt, et nobilissimo Alberto Namucensi [9 1Kb] comiti, qui unus erat eius hostium, eundem comitatum beneficauit. Cum etiam idem Albertus Bullionium castrum quasi magis sibi hereditarium super predictum Godefridum obsedisset, ei cum omnibus sui episcopii uiribus suppetias uenit. Sed dux bellicosissimus inclusis suis cito affuit, et contracto exercitu, obsidionem hostium soluit, multis nobilium interfectis. Subinde plurimum offensus episcopo [10 1Kb] , comitem de Grandi-prato Heinricum [11 1Kb] , primo sibi grauiter rebellantem, cum armis cepisset, soluit a uinculis et uirdunico hostem territorio misit. Qui iussa eius non segniter  exsecutus, plura hostilia ferro, flamma predisque in nostros commisit. Ipse quoque dux in Sathanaco [12 1Kb]  sui iuris oppido castrum firmauit prominens in finibus episcopii, per quod in nostros graues inimicitias exercebat. Unde et episcopus illud obsedit, contractis undique auxiliariis et predicto Alberto cum omnibus suis: cum ecce in auxilium suis adest dux, iterum accinctus [13 1Kb] ualida manu bellatorum. Acerrime pugnatum est, cruentissime concussum est, donec fessus uterque exercitus iussu ductorum a cede [14 1Kb] reuocatus est. Actum anno episcopatus eiusdem Theoderici quadragesimo; ubi et multi nobiles occubuerunt . Neutre parti uictoria cessit; sed episcopus,  non soluta obsidione, suos tentoriis, dux autem suos castro recepit. Missisque inde cursoribus uelocissimis, a tota Germania et Francia per fratres suos Eustachium [15 1Kb] et Balduinum cogebat exercitum sibi in auxilium. Quos ubi pontifex super se irruere certissimo nuntio accepit, expauit, sanguine iudicium facere extimuit, obsidionem soluit, eodem nuntio hoc ipsum agente, hortante et monente. Ipse erat Heinricus uenerabilis Leodiensium presul, cuius frater, Fredericus comes Tullensis, fratrisque filii [16 1Kb] Rainaldus et Petrus, post in Ierosolymitana expeditione insignes habendi, tunc ibi sub Theoderico presule militabant, eratque ipse et nostro pontifici et duci Godefrido carus et fidelis; episcopo quidem, quia sub eo in uirdunensi ecclesia prima scolarum tirocinia  transegerat et ab eo archidiaconatum susceperat, duci autem, quia opera eius ante illud septennium ex uirdunensi archidiacono in Leodiensem episcopum assumptus fuerat. Heinrico enim [17 1Kb] tertio imperatori expeditionem agenti contra Rodulfum ducem, qui assumpto diademate ex obedientia Romane ecclesie regnum susceperat et iam Saxoniam occupauerat, idem Godefridus dux reconciliatus, cum multo milite in auxilium uenerat; cum ecce, interfecto Rodulfo , dum celebratur uictoria, nobiles legati Leodiensis ecclesie uenerunt, querentes sibi ex [18 1Kb] dono et sententia Cesaris episcopum  . Tunc, agente eodem duce, in gratia eius imperatoria maiestas donum delati pontificii eisdem nuntiis Heinrico archidiacono in  hac urbe transmisit. Quem et ipse dux ut dulcem consanguineum abhinc usque Leodium comitatus, illi urbi pontificem assignauit, ubi ille inter predecessores presules omni merito effulsit. Theodericus igitur, uerus libertatis defensor, ita ut retulimus, etiam supra uires pro patria pugnabat. Tempore huius episcopi Kal. Augusti hora matutinali fulmen de celo irrumpens ecclesiam, in medio psallentis cleri ruit, et Dominicum presbiterum, qui collectam canebat, et Algerum subdiaconum, qui choro presidebat, percussos exanimauit [19 1Kb] , ceteris consternatis.

8. Dicamus aliquid et de liberalitate ac deuotione eius. Semel Ierosolimam ad sepulcrum Domini, multotiens autem Romam iuit, ad sanctos  apostolos oraturus uel apud apostolicam sedem causas sibi credite ecclesie acturus. Ipsius euntis liberalitas ipsi Grecorum imperatori itemque pape Romano uisa est mirabilis et predicabilis. Geruasio [20 1Kb] Remorum [21 1Kb] archiepiscopo, qui magna Francigenarum comitatus frequentia eum usque uirdunum uisitatum uenerat, festum sue curialitatis recompensauit, cum non minori comitatu Lothariorum ad eum reuisendum usque Remorum muros accessit. Geruasius super portas Remorum clausas per duos cantores ei in occursum occinit: Commouisti terram et conturbasti eam . Cui ille itidem duobus cantoribus respondit: Sana contritiones eius, quia commota est , et inde apud  Sanctum Remigium missam celebrans, in memoriam sui capellam suam magni pretii ibidem repatrians dimisit. Ecclesie sue Duram predium cum omnibus appenditiis magno pretio ab imperatore Heinrico  tertio  Miroalht  quoque castrum cum foreste et abbatiam Iuueniaci  a Mathilde [22 1Kb] marchisa acquisiuit. Ut de aliis ecclesiis taceam, nostro, id est beati uitoni, cenobio omnia altaria ecclesiarum, quas nobis predecessores eius contulerant, bannum quoque montis Sancti uitoni dedit et confirmauit. Et quia sub Grimoldo [23 1Kb] abbate, qui Waleranno mortuo  huic loco per quindecim [24 1Kb] annos presedit, religio per quorundam insolentiam deperibat [25 1Kb] , quia per illum non poterat corrigi, eum amouit et uenerabilem Rodulfum, Sancti Agerici monachum, religione, scientia et moribus insignitum, substituit, qui per se aliasque probabiles personas a sua et [26 1Kb] Sancti Agerici ecclesia expostulatas summam ordinis et plurimo bona huic loco  induxit. Nam et bonus odor religionis ipsorum etiam de remotis terris plures industrios huic ecclesie tunc attraxit et associauit [27 1Kb] , quorum probitate usque modo locus iste nobilitari et magnificari promeruit. Tunc ecclesia Beati Agerici, de qua hic abbas assumptus est, ita florebat uiris religiosis, ut illa contemporalitate de filiis eius duodecim abbates per diuersas ecclesias ordinati sint, omnes magnorum gestorum uiri.

9. ueniamus ad locum grauissimum, in quo, quod grauiter dolemus, periculosa tempora plurimum laudibus digni episcopi detraxerunt. Causa talis est. Anno episcopatus eius XXXuI inter regnum et sacerdotium [28 1Kb] illa digladiabilis seditio iam surrexerat, que totum Romanum imperium inuoluit. Romanorum  enim papa Gregorius uII [29 1Kb] imperatorem Heinricum [30 1Kb] pro suis criminibus, que plurima ferebantur, excommunicauerat ; uidelicet pro coniuge regina Praxede, quam ignominiose seruorum stupris et opprobriis [31 1Kb] submiserat, pro uariis iniusticiis et ecclesiarum oppressionibus [32 1Kb] , et precipue quia inuestituras ecclesiarum per baculum et annulum dare ex consuetudine priorum contra antiquos sacros canones, cum ab eo sub anathemate esset inhibitus, non omittebat. At Heinricus super hoc infensus Romam bello irrupit , ipsum papam missarum solempnia celebrantem sacrilege cepit et in uincula coniecit, indeque a duce Appulie ereptum, Roma eum exturbauit, et geminata iniustitia  quemdam Wicbertum [33 1Kb] Rauennatium pseudopresulem, qui per septem annos apostolice sedi inobediens, rebellis et anathematizatus fuerat, cathedre eius intrusit. Tunc omne regnum in se ipsum  [34 1Kb] diuisum est, tunc omnis ciuitas in duas partes separata est, aliis causam cesariane curie, aliis sancte sedis apostolice defendentibus et aduersam partem insequentibus. Sedes quidem apostolica hostes suos anathemate omnes percutiens, a sacris mysteriis arcebat; imperialis autem curia sibi infensos captiuans et exsulans, honoribus priuabat. Demum ferro cede et igne pars utraque suos inimicos persequebatur. In hac quoque urbe due partes facte sunt. Episcopus quidem male a suis inductus et uel amore uel timore principis nimis depressus [35 1Kb] , declinauit post partes Cesaris; uenerabilis uero Rodulfus cum suis fratribus apostolice sedi studiosus adhesit. Hinc inter eos soluta est uetus illa pia amicitia [36 1Kb] , adeo ut episcopus ipsum abbatem  cum suis plurimis iniuriis affectos ab hac ecclesia perturbauerit  . Sed pulsis pro iustitia ipsa contraria in bono mox cessere. Nam fratres Burgundiam ducti, a uenerando abbate Diuionensis ecclesie Gerontone [37 1Kb] per septennium, quo idem presul superuixit, uelut angeli Dei recepti sunt, et bene in omnibus usi, eaque occasione nostre et illi ecclesie germana fraternitas interuenit dignior et firmior, ut credimus, quam illa inter Sabinos et Romanos olim. Rodulfo autem abbati apostolicus priuilegium dedit, omnes ab Heinriciano [38 1Kb] scismate resipiscentes reconciliandi in tribus episcopatibus, id est uirdunensium, Metensium, Tullensium. In [39 1Kb] his diebus Fulcradus abbas Sancti  Pauli consensu predicti pontificis hanc abbatiam cum quibusdam suorum inuasit. Sub eo ista ecclesia amisit tria ualde pretiosa pallia, duas magni pretii cappas, duo candelabra argentea sex marcarum, foraturia [40 1Kb] uini  ciuitatis et pugillum  , ecclesias etiam de Marleio  et de Metionis, multaque alia. Hunc Fulcradum et Richerum decanum ipsis diebus cum idem presul legatos misisset ad sigillandum [41 1Kb] altare Sancti Michelis  , pro eo quod illa ecclesia se a uirdunensi ad Tullensem episcopatum transferri uellet et ad audientiam  uocata uirdunum uenire nollet, familia eiusdem ecclesie inuasos eos [42 1Kb] ab ecclesia protraxit, et uinctos [43 1Kb] apud Barrum incarcerauit. Quamobrem ipsam uillam et ecclesiam ab hostico episcopali contigit concremari. Sed ipsum Richerum, sancte memorie decanum, itemque de clero Engebertum, Hairicum, Gezonem et Bosonem dignos omni laude fidei feruoris et religionis duxerim, quorum instantia ita ecclesiasticus ordo tunc inualuerat, ut omnis clerus sub eis ductoribus insimul lectionem cibum, dormitorium et chorum nullo excusato frequentarent, nolentes [44 1Kb] autem [45 1Kb] , etiam nobiliores, districtius urgerentur. Sed episcopum tandem senectute et nimia corporis grauedine fessum dum extremus dies urgeret, nec adesset  qui eum apostolice sedi reconciliaret, abbas Rodulfus ad eum reconciliandum duos de suis monachis direxit, Gerardum, quondam archidiaconum, et Gerbertum, postea Sancti Mauricii abbatem. Quos ille lecto suo assistentes nutibus, quia loqui non poterat, mox salutauit, reconciliari petiit et meruit. Eis enim offensas eius in apostolicam sedem per capitula proponentibus, ipse ad singula supplicibus oculis, manibus et tunsione pectoris similis penitenti culpam fateri et ueniam petere uidebatur. At ubi proposuerunt ei: Profitere culpam [46 1Kb] de monachis Sancti uitoni, quos expulisti, tunc uero duobus pugnis crebrius pectora tutudit, altius ingemuit, profundius suspirauit, ita ut omnes uidentes prorumperent  in [47 1Kb] lacrymas. Hinc ab illis [48 1Kb] absolutus, post paululum spiritum reddidit . Illi [49 1Kb] sane hanc eius satisfactionem retulerunt ad uenerabilem Rodulfum. Rodulfus autem ad sinodum, cui presidebat legatus apostolice sedis Hugo, quondam Diensis presul, tunc Lugdunensis archiepiscopus, approbataque est satisfactio eius ab omnibus. Sedit in episcopatu annis 43  ; uir in multis idoneus et laudabilis, nisi hec macula esset in gloria eius in extremis [50 1Kb]

10. Anno Dominice Incarnationis millesimo octogesimo  octauo  post Theodericum electus est decanus Metensis ecclesie Richerus [51 1Kb] , uir pius et honestus. Qui, quoniam alia uia non patebat, dutus est ad curiam, contra uetitum apostolice sedis a Cesare pontificalem baculum suscepit, fratres suos Albertum  , Bezelinum [52 1Kb] et Iohannem, uiros nobilissimos, ei dedit obsides, quod a fidelitate et communione eius nunquam recederet. Rediens honorifice recipi meruit; sed quia Romane ecclesie offensam incurrerat, septem  annis sine episcopali benedictione permansit, donec abbas Rodulfus, quem cum omnibus suis [53 1Kb] mox electus honorifice reuocauerat, dato consilio, eum Lugdunum Burgundie duxit, ubi eum predictus Hugo archipresul post abiurationem Heinriciane partis in  sancto paschali [54 1Kb] Sabbato  in presbyterum consecrauit, in die autem festo  in antistitem promouit. Inde cum gratia et honore apostolice sedis reuersus, a cepiscopis suis Poppone Metensi et Pibone Tullensi, agente ipso Rodulfo, decentissime a tota urbe susceptus est in dominica Misericordias Domini . Ipse ut nuntius pacis et sidus salutare mox cuncta serenauit, bellis episcopio consopitis. Solus Heinricus de Grandi prato antiquas adhuc inimicitias exercebat. Qui quoniam, latrocinanti similis, clanculo depredatus quecumque posset, mox refugiebat, facile opprimi non poterat. Quod cum ei Cathalaunis forte conuento exprobrasset Petrus comes, filius Frederici Tullensis, unus de baronibus episcopi,  ille ferociter respondit: Die illo ante uirdunum ueniam; occurre mihi, si audes, et comparemus nos in campo. Quod cum Petrus hilariter excepisset, utrique fide interposita iurauerunt sibi, quod non dimitterent. uenit dies constitutus, et Petrus cum baronibus episcopi promissum hostem uirduni exspectabat armatus. Heinricus per quosdam ex urbe sibi intimos et familiares, quibus deferentibus omnia nostrorum molimina addiscebat, que fiebant agnouit et aduentum suum distulit. Eadem nostri eum facere arbitrantes, quasi desperarent eum uenturum, urbe exeunt, reditum ad sua simulant. At Heinricus ex solitis nuntiis eos ad sua lapsos audiens, mox cum suis ante uirdunum aduolat, ex proximis uicis  predam agitat, iterque suum solito recursat. Sed nostri, qui arte [55 1Kb] reditum simulauerant, transuerso  tramite uiam redituri hostis iam tenebant. Ciues etiam armati predones e uestigio sequebantur. Ita a fronte et a tergo hostes inuasi, ualideque [56 1Kb] pugna commissa, multi interlecti, plures sauciati [57 1Kb] et capti sunt; reliqui cum ipso comite uitabundi fugerunt. Militantium quidem usque ad sexies [58 1Kb] uicenos, equorum et armorum tanta refertur copia capta, ut pene nostri inde ditescerent. Heinricus tamen ab impugnatione uirdunensis ecclesie non destitit, donec iudicium horrende mortis incurrit. Auditis enim a duce Godefrido et clarissimis commilitonibus eius rebus pro Ierosolimis bene gestis , secundam expeditionem post eos animo intendit, uirdunum uenit, crucem iturus accepit; sed Dei ira preoccupatus et amentia captus, re  infecta ibidem misere exspirauit [59 1Kb] .

11. Dudo quoque de Claro-monte [60 1Kb] , qui res episcopii profligauerat, cum mansuetudinem presulis non curans hospitatus esset uirduni, a clericatis [61 1Kb] est ibi captus et ergastulo inclusus. Quod a tali hominum genere commissum cum primates et barones indignarentur, clericati [62 1Kb] pro satisfactione ei quisque per unum stadium scolarem librum detulerunt  .

12. Anno [63 1Kb] consecrationis Richeri in episcopatum Urbanus papa apud Clarummontem Aruernie sinodum celebrauit , ubi [64 1Kb] dona et legatos suos Richerus ei transmisit. In ea sinodo inter alia plurima predictus papa uocem per omnem occidentis ecclesiam emisit [65 1Kb] , ut militares suas bellicas  uires Deo uouentes mouerent expeditionem ad liberanda sacra loca Ierosolime [66 1Kb] , que deficiente brachio Constantinopolitani imperii Sarracena profanitas inuaserat. Ad quam uocem omnes nationes mote sunt, et abiuratis ciuilibus armis, quibus grauabantur regna occidentis et septemtrionis [67 1Kb] , multi nobilium arma Deo uouerunt in Turcos pro sacris locis. Inter hos de nostro territorio eminebant duo fratres, dux Godefridus et comes Balduinus, itemque [68 1Kb] Balduinus de Retexto castro, nepos Manasse comitis supra memorati; qui omnes tres [69 1Kb] sancte ciuitatis armis recepte alter post alterum magnanimi reges fuerunt. Ipse Godefridus sanctum iter meditans , arma que in nos mouerat  abiurauit [70 1Kb] , pacem cum episcopo Richero composuit, Mosacum  et Sathanacum [71 1Kb]  cum castro  quod in nos firmauerat [72 1Kb] , cum omnibus appenditiis sancte Marie in perpetuum [73 1Kb] tradidit. Unde episcopus auri et argenti pondera plurima, que de episcopii ecclesiis collegerat, ei in sumptum sacre expeditionis contulit, et predicta alodia [74 1Kb] sancte Dei genitrici confirmans, stantibus [75 1Kb] in stola de toto episcopio presbiteris, anatematizabit [76 1Kb] , si quis ea deinceps auferret mensis uirdunensis cleri. Cumque ipsa alodia Mathildis marchisa, relicta ducis Godefridi Gibbosi, ut sibi a patribus hereditaria reclamaret, iterum presul eadem ab ipsa matrona multo pretio in Walestatensi [77 1Kb]  sinodo per legatos suos Gerbertum abbatem et Azelinum [78 1Kb] cantorem redemit, et ab omni exactionis et reclamationis nodo libera Paschalis papa in eadem [79 1Kb]  sinodo sub anathemate, itemque Richerus pontifex, in sua sede iterata simili excommunicatione in eum quicumque auferre temptaret, ea uirdunensi ecclesie in perpetuum [80 1Kb] confirmauerunt. Comitatum quoque urbis, de quo totiens discordia processerat, ab eodem duce receptum, in gratia ipsius Balduino fratri eius dedit. Quem idem Balduinus, sanctum iter cum fratre duce aggressus [81 1Kb] , mox post modicum reddidit, et episcopus receptum Theoderico Barrensi comiti, donis et obsequiis eius delinitus, ex consilio suorum tradidit, ut, quia plurimum pro loco et uiribus prodesse et nocere uidebatur, totus nostre utilitati intenderet. Idem dux castrum Falconii-montis  , quod [82 1Kb] in episcopio firmauerat,  ne in posterum noceret, abiens fecit euerti. Castrum quoque Bullionum [83 1Kb] cum omnibus appenditiis Sancto Lamberto Leodii contulit, accipiens ab episcopo loci Otberto [84 1Kb] mille trecentas marcas [85 1Kb] argenti et libram auri in opus sacri itineris. Ita insignis ille Bullionensium [86 1Kb] principatus primum a comite Godefrido, patre Adelberonis nostri presulis et duorum ducum Godefridi et Gozelonis, duorum quoque [87 1Kb] comitum Herimanni [88 1Kb] et Frederici---qui omnes cum sua numerosa progenie uel fortitudine in bello uel religione in ecclesia pre ceteris claruerunt, istum [89 1Kb] quoque locum cum matre sua Mathilde pre cunctis mortalibus ditauerunt  ---feliciter ceptus, in isto Godefrido felicius  et sanctius est finitus et per multos est [90 1Kb] diuisus. Nam [91 1Kb] et ducatus eius cesarea manu primum Lemburgensi, postea datus est Louaniensi comitatui; Briacensem [92 1Kb] quoque potestatem  Albertus frater episcopi sub fide marchise Mathildis, relicte Godefridi Gibbosi, sibi uendicauit. Idem Albertus a [93 1Kb] fratre episcopo [94 1Kb] Richero, ut [95 1Kb] in rebus agendis ei adesset, Rourum uicum [96 1Kb] episcopi [97 1Kb] in uita sua tantum [98 1Kb] in usufructuario accepit; quem nunc iniuste sibi uendicant eius posteri.---Porro dux Godefridus cum suis gloriosis commilitonibus, transmisso Ellesponto [99 1Kb] , Niceam, Bithiniam, Asiam, Pamphiliam, Frigiam et maximam urbem Antiochiam [100 1Kb] innumeris pugne obsidionis famisque laboribus cepit, et gentiles eiecit . Syriam [1 1Kb]  quoque et Iudeam aggressus, sacra loca et sanctam urbem armis recepit anno [2 1Kb] ab incarnatione uite Principis millesimo undecentesimo, et pro Lothariorum ducatu regnum Sancte Urbis a Deo promeruit, quamuis ipse nunquam se [3 1Kb] regem sed aduocatum eius passus sit appellari. Eodem anno felici obitu excesserunt [4 1Kb] Urbanus papa, qui uictori successerat, ecclesiastici priuilegii aduersus cesaream uiolentiam ardentissimus defensor, et uenerabilis Rodulfus abbas  , apostolice sedis tenacissimus suffragator, eorumque sedis et feruoris successores facti sunt Paschalis [5 1Kb] papa et Laurentius abbas.

13. Interea rex Heinricus, quia Richerus episcopus, ipso abiurato, ad apostolicam sedem se contulisset, audiuit; indignatus obsides datos repetiit,  unum eorum Iohannem in uincula coniecit. Alii duo fratrem episcopum conuenerunt, ut ab obsidatu suo eos liberaret iure gentium. Ille undique constrictus, similisque beato Martino, qui sub Maximo nefariam episcoporum communionem Treueris inuitus iniuit, curiam adiit, satisfactionem cesari obtulit [6 1Kb] , ei communicauit, de cetero firmam fidelitatem ei repromisit, et ita obsides absoluit. Rediens a diuino officio, tanquam reus apostolice sedis, se per triennium suspendit; in quo spatio hec nostra ecclesia ei non communicauit. Quod a quibusdam dum ei inuidiose suggereretur, ille repellens eos, dicebat: Sinite seruos Dei, sinite; meliores enim sunt me.  Tante humilitatis et patientie fuit, nulli molestiam unquam [7 1Kb] per se inferens. Demum Laurentium abbatem et Widonem archidiaconum cum aliis legatos pro se Romam misit, communionem et gratiam apostolice sedis expetiit. Ipsos legatos Paschalis papa primum de communione sui episcopi absoluit, deinde litteras pro absoluendo episcopo ad Hugonem Lugdunensem archiepiscopum eis dedit. Richerus Lugdunum uenit, ab illo suo consecratore absolui petiit et meruit. Rediens uirdunum non prius intrauit, quam omnes canonici et monachi apud Sanctum uitonum conuenerunt. Ille [8 1Kb] pariter omnes pro communione, quam secum in excommunicatione habuerant, absoluit, et fidem apostolice sedi seruandam iurare compulit. Cetera sub Richero presule  prospera fuere. Ipse [9 1Kb] anno episcopatus sui 18, die festo apostolorum Petri et Pauli  in nostro [10 1Kb] cenobio missarum sollempnia celebrauit, ipsis apostolis et Sancto uitono super altare alodium Pauli-crucis  et bannum Marculfi-curtis  ex priuilegio tradidit, animam [11 1Kb] et corpus suum eis commendauit, sepulturam suam in hoc [12 1Kb] ipsorum cenobio delegauit [13 1Kb] . Inde uosagum ad ualdentiam  alodium ecclesie [14 1Kb] iuit, egritudinem incidit, nauigio per Mosellam relatus est Treueris, a Brunone [15 1Kb] , urbis archiepiscopo, inunctus uiaticoque munitus, in pace obiit. Corpus eius lotum idem Bruno munificentissime suis propriis pontificalibus indumentis induit, et uehiculo illud Guido  archidiaconus reuexit, ipsumque Richardus [16 1Kb] , Albanensis episcopus, Romane sedis legatus, apud Sanctum uitonum, sicut ille disposuerat, licet nolente clero, honorifice sepeliuit [17 1Kb] ante altare beati Laurentii anno Domini [18 1Kb] millesimo centesimo septimo  .

14. Is Richardus quondam Metensis [19 1Kb] canonicus pro fide apostolice sedis cum Herimanno [20 1Kb] episcopo [suo [21 1Kb] ] a rege et Guicbertinis [22 1Kb] expulsus fuerat, ideoque Romana Ecclesia ita eum extulerat. Huius frater Arnulfus sub Laurentio abbate tunc erat noster conuersus, qui et post obiit monachus. Qui et ipse cum adhuc esset miles, tanta fide apostolice  sedi inheserat [23 1Kb] , ut Lanzoni abbati Sancti uincentii [24 1Kb] , qui et ipse cum Herimanno [25 1Kb] presule erat eiectus, quemdam Cononem, abbatie eius a Wicbertinis subintronizatum, Diuionem Burgundie captum et uinctum direxerit. Iste cellam apud Bucconis-uillam  alodium sui iuris edificauit et beato uitono cum omnibus tradidit.

15. Ante illos dies Remorum archiepiscopus Manasses uita decesserat , et illa ecclesia Richardum uirdunensem archidiaconum in pastorem sibi elegerat; qui, fratre Heinrico comite  iam mortuo, et altero fratre Balduino, qui post illum aliam expeditionem pro Ierosolimis mouerat, a Turcis martyrizato, comitatum Grandis prati tunc regebat. Proinde Paschalis papa per litteras et legatum  suum predictum Albanensem episcopum eidem archidiacono mandauit, ut ab ipso Albanorum presule in diaconum ordinaretur---erat enim adhuc subdiaconus---et sic consecraretur Remorum archiepiscopus. Sed Richardus nichil in his obediuit, et irritus legatus recessit. Interim enim Richero presule mortuo [26 1Kb] , clerus uirdunensis eumdem Richardum in pontificem sibi delegit [27 1Kb] . Quam electionem ille, priori postposita, pluris habuit, Metimque ductus, de manu regis baculum pontificii suscepit, et [28 1Kb] rediens cum Treuirorum [29 1Kb] archiepiscopo susceptus est cum laudibus. Ipse quoque rex cum imperiali curia subsecutus , eodem die susceptus est cum totius urbis applausu, Die [30 1Kb]  tertio ipsius Richardi suggestu idem rex castrum Clari-montis obsedit et ad deditionem compulit, quia Guido de ipso castro uexabat [31 1Kb] res episcopii. Ipse [32 1Kb] rex Heinricus Iu  , primum annum tunc agebat in regno post patris obitum; quem patrem sancte ecclesie grauiter insurgentem quamuis ipse filius custodie mancipauerit, regni insignibus spoliauerit et usque ad mortem persecutus sit, tamen eiusdem mortui [33 1Kb] imitator ecclesiam impugnando extitit. Interim Paschalis papa [34 1Kb] Trecas Francie [35 1Kb] sinodum tenuit, ubi inter [36 1Kb] alia cum ageret de Guicbertinis, fertur dixisse: Richardum [37 1Kb] uirdunensem, qui se [38 1Kb] tradidit regie curie, et nos  tradimus eum Sathane. Inde archiepiscopo Treuirorum [39 1Kb] aliisque denuntiauit eum excommunicatum. In sequenti quadragesima cum pene omnes religiosi communionem Richardi et cleri sui [40 1Kb] uitarent, iter ad papam intendens, mandauit suis, ut ab archiepiscopo de sui communione facerent se absolui. Romam iuit, absolutionem a papa petiit, et [41 1Kb] multis sermonibus ultro citroque habitis, hoc ultimum a papa audiuit: Nisi prius [42 1Kb] inuestiture episcopatus, quam de manu laici, id est regis, suscepisti, abrenuntiaueris, et nisi te non amplius de eodem nisi permissione nostra intromissurum firmaueris, omnino a nobis absolui non poteris. Super hoc responso Richardus se uelle consilium querere dixit, ab aspectu pape exiit ,  nunquam rediit [43 1Kb] , sed comminatus suis, si amplius cum pro excommunicato haberent, quod eos et omnia eorum in exterminium daret, Roma exiit, et coactis suis, repatriauit. Papa post illum has litteras misit:

Paschalis episcopus, seruus seruorum Dei, dilecto filio Laurentio, abbati Sancti uitoni, salutem et apostoli cam benedictionem. Richardus uirdunensis ad nos ueniens nullam [44 1Kb] reatus sui satisfactionem ecclesie fecit. Unde nec a nobis in communionem susceptus, nec a uinculo excommunicationis absolutus est. Quapropter dilectioni tue mandamus, ut illius consortium omnino deuites, et tam eum quam et [45 1Kb] fautores [46 1Kb] eius a nobis excommunicatos esse  denunties et omnes qui [47 1Kb] et scienter communicant.

Clerus uirdunensis, qui ab initio profectionis Richardi ad Romam ab archiepiscopo erat absolutus, reuerso Richardo, ipsam reconciliationem irritam fecit, quia gratia uel timore eius oppressus ei excommunicato communicauit. Quod si quis renuisset, factione illius opprimebatur donec cederet [48 1Kb] . At Laurentius abbas, respectu Dei plenus, per omnia apostolice sedi obediebat, et omnes ei commissi. Proinde cotidie [49 1Kb] conflabatur et in dies ingrauescebat discordia inter duas ecclesias, id est Sancte Dei Genitricis et Sancti uitoni; quia filii earum non communicabant alterutris, et quando clerus ex more stationem apud Sanctum uitonum  celebrabat, collectis clericorum monachi, ut antea solebant, non intererant, sed post discessum eorum omnia que illi contigerant aqua lustrationis expiabant.

16. Interea Guido archidiaconus, qui comes Richardi Romam ierat, sed, dum acutis febribus infirmaretur, ab eo repatriante dimissus Bononie eger remanserat, ab Italia rediit; clerum uirdunensem  Richardo communicare audiuit; sibi, si uirdunum reuerteretur, proinde timuit; alias diuertit. Dum enim in Italia egrotans, uite diffidens, quesisset, qui sibi uiaticum et necessaria anime subministraret, neminem inuenit, quia omnes eum ut excommunicatum uitabant, et nisi de communione Richardi et cleri uirdunensis culpam fateretur, eum post mortem in sterquilinio sepeliendum minabantur. Tandem, ut reconciliaretur, uouit Deo sub periculo mortis, quia Richardo et fautoribus eius numquam communicaret, nisi ille a papa absolutus esset, hoc ei iniungentibus tribus Mutinensis ecclesie canonicis tunc egroto, et post Parmensi episcopo, qui uices pape agebat, idem [50 1Kb] imponente ei iam [51 1Kb] sano. uitans ergo communionem Richardi  et cleri uirdunensis, ut absque eorum communione inter eos bonis suis uti posset, per amicos rogauit. Sed [52 1Kb] Richardus et clerus grauissime hoc acceperunt, et missis litteris, ut usque ad quadraginta dies ueniret, satisfacturus quod consortium eorum uitasset, ei Metis posito mandauerunt. Interim Richardus omnia eius bona que uirduni repperit, inuasit et dissipauit, eumque capere ubicumque inueniretur suis mandauit. Guido enim [53 1Kb] per affines et amicos, deinde per abbates et episcopos, maxime per suum archiepiscopum eum [54 1Kb] conuenit. At ubi nichil per eos profecit, sumptis eorum in sui suffragium litteris, Romam rediit. Ultra Cluniacum ueniens, Richardum Albanensem episcopum obuiam  habuit; ei sciscitanti causam sui itineris aperuit. Ille eum secum, omisso itinere, retinuit, uirdunum ad Richardum pro eo et pro abbate Laurentio, quem rebus et ecclesia sua priuauerat, monitorias et precatorias litteras misit; sed tandem post repulsam litterarum et precum suarum reuerso nuntio, eum ad papam cum suis litteris transmisit. Guidonem papa excepit, consolatus est, decem septimanis secum retinuit, demum cum his duabus epistolis remisit :

Paschalis [55 1Kb] episcopus, seruus seruorum Dei, abbatibus et ceteris clericis, Raynaldo de Monzione comiti, Raynardo Tullensi et ceteris laicis [56 1Kb] de archidiaconatu Guidonis salutem et apostolicam benedictionem. Pro catholice unitatis dilectione  Guidonem archidiaconum uestrum a Richardo, uirdunensis ecclesie inuasore, bonis suis exspoliatum audiuimus. Quamobrem caritati uestre nostris eum presentibus litteris commendamus. Precipimus enim, ut ipsi de ecclesiis ad monasteria pertinentibus consueta iusticia et a clericis seu laicis obedientia debita sicut archidiacono impendatur. Alioquin, donec obediant, diuinis officiis careant et  decimas sue plebis amittant. uos autem, filii, quibus Deus secularem potestatem dedit, et qui armis iusticiam contuemini, pro beati Petri reuerentia eius adiutores existite, et eius aduersarios uiriliter cohibete. Id ipsum de uenerabili uiro abbate Sancti uitoni tam uobis quam reliquis uirdunensium partium precipimus, qui pro eadem catholice unitatis dilectione loco suo rebusque suis priuatus est. Prefatum autem Guidonem noueritis apud nos diaconum ordinatum.

Hanc epistolam quibus transmittebatur Guido dedit. Item alia:

Paschalis episcopus, seruus seruorum Dei, fratribus uirdunensis ecclesie catholicis salutem et apostolicam benedictionem. Richardum uestre occupatorem  ecclesie a sancta Romana ecclesia pro suis meritis excommunicatum etsi actenus non legistis, certius tamen et audisse et scire credimus. Nunc autem uobis omnibus scripto nuntiamus, ut eum excommunicatum scientes communionem eius omnimodis caueatis. Sane abbatem Sancti uitoni et archidiaconum Guidonem pro catholice unitatis dilectione dignitatibus et rebus suis priuatos audiuimus. Precipimus ergo, si qua penes uos beati Petri et nostri obedientia est, ut locis suis bonisque restituantur. Si autem presentibus litteris obedire contempnitis, nos ecclesiam uestram a diuinis officiis interdicimus. Qui uero ab huius erroris macula se resipuerint [57 1Kb] , confratris nostri Treuerensis archiepiscopi seu supradicti abbatis consilio catholice  unitati reconcilientur. Prefatum autem Guidonem noueritis apud nos diaconum ordinatum. Data Laterani Xu Kal. Aprilis.

17. Has litteras Guido deferens, uirdunum uenit, apud Sanctum uitonum aliquot diebus occulte se continuit, ratione nitens animos sibi cleri conciliare. Postquam id frustra esse et pertinaciam augeri sensit, quadam se mentis constantia armauit, reuerentia Romane sedis tutum se fore saltem apud clerum credidit, matutinis horis---die enim miliciam Richardi timebat---ecclesiam sancte Dei genitricis intrauit; collecto ibi toto clero in festo sancti Iacobi , altari astans epistolam superposuit, et uoce patria dixit: Si quis hic catholicus  est, ecce litteras domni apostolici accipiat, legat et obediat. Mox clerici, qui de eo reuerso certi maiorem in eum iram conceperant, tumultuarie in eum irruunt, altari inherentem et pignora sanctorum complexantem, eis euersis, usque ad medium chori per capillos abstrahunt, pugnis et calcibus in eum seuiunt. At ille extorquens se manibus eorum, fugit in atrium Sancte Marie Magdalene---uenerabatur enim ab omnibus maxime pro consecratione sancti Leonis noni,---illis a tergo insequentibus  et incondite [58 1Kb] ciuitatem tanquam ad latronem clamore in eum excitantibus. Ibi quoque, ubi tutiorem se pro sanctitate loci crediderat, capitur, uerberatur, ligatur, Richardo deductus presentatur. A quo post conuitia et minas ad castrum Grandisprati destinatur, artissimo specu immergitur, fame, nuditate, uinculis premitur, nullo amicorum ad consolationem eius admisso, sed tantum his, qui atrocia nuntiarent, qui terrorem incuterent. A quibus omnia mala intentantibus oppressus, coactus et inuitus Richardo et clero pro libitu eorum se satisfacturum promisit, fidem eis fecit, osculum dedit, ad horam communicauit, ita carcerem euasit. Mox sue libertati redditus, Albanensem episcopum Richardum adiit, omnia retulit, de coacta communione Richardi  absolui petiit. His auditis, Richardus et clerus uirdunensis infremuerunt, et minaces nuntios alios atque subinde alios cum litteris ut reuerteretur miserunt. Ille se manibus eorum iam merito non credens, et in omni loco nullam audientiam uel iusticiam cum eis subterfugiens, ab eis conductum pro salute sui corporis quesiuit, eis pollicitantibus quos uellet conductores denominauit. Quibus non datis, totum hoc negotium infectum remansit, et prebendam [59 1Kb] et honorem Guidonis in uirdunensi ecclesia Richardus aliis dedit. Clerus in Guidonem criminosas litteras compilauit, quas ille ualidis argumentis irritas fecit. Apologeticum de se scripsit, in quo longa oratione hanc omnem tragediam depinxit. Romana ecclesia Guidonem ut  sibi emeritum suscepit et coluit, Albanensemque episcopatum post mortem uenerabilis Richardi ei delegauit. Sed ante consecrationem ipse, ut dicitur, obiit.

18. Anno dominice incarnationis millesimo centesimo undecimo, Heinricus quartus rex, post uestigia perfidi patris incedens, cum inuestituras ecclesiarum uiolenter sibi uendicaret, et papa sub anathemate hoc ei interdiceret, Romam iuit specie quasi pape satisfacturus. Sed post tertium fidei sacramentum subito in ecclesia beati Petri, aliis hoc nefas fugientibus, ipse manu sua Paschalem papam cum cardinalibus cepit, suis pontificalibus exuit, loco immundo alios [60 1Kb] cardinales intrusit,  macerauit, ad libitum sui penis et minis inflexit, illicita sacramenta et sacrilega priuilegia, ut rex ex more inuestituras ecclesiarum teneret et per baculum et anulum daret neque pro aliquo eum commisso umquam papa excommunicaret, uiolenter ab eis per scriptum extorsit et per omne regnum omnibus suis misit ac transcribi et teneri iussit. Quod Richardus mox adeptus scriptum [61 1Kb] , ad Sanctum uitonum detulit, accitis fratribus legit, et exprobrans: Ecce, inquit, ecce, quo tribulationes uestre,  quo exilia uestra, que per annos triginta plus minusue passi estis, deuenerunt; ecce omnia in cenum deuoluta sunt. Quid [62 1Kb] referam, quosdam comites eius os suum in celum eleuasse, grandia de rege disputasse, eum regem pariter et summum sacerdotem---quod nec apud ullos hereticos dictum inuenitur---predicasse, eius iuris esse, ut presules faciat uel deponat, dialecticasse? Fratrum conuentus---nec etiam Laurentius uenerabilis aderat---audiens, erubuit, ingemuit, et quia turris Romane fidei cesserat, nullus eorum fuit qui aperiret os et ganniret; tantum intendebant, quem euentum tanta ruina inueniret. Interea qui erant principes in exercitu Domini Richardus Albanensis et Guido, post papa, tunc archiepiscopus uiennensis, alieque  similes columpne Transalpine ecclesie contra hanc Cesaris iniquitatem simul collecti conclamauerunt, ad erigendam et fulciendam Romane ecclesie turrim ut uiri fortitudinis se mutuo adhortati applicuerunt, uiolatores Romane ecclesie anathematizauerunt, data priuilegia prauilegia rectius uocantes dampnauerunt, ipsum papam, qui uiolentiam passus dederat, in suam sententiam cogentes, ea dampnare et anathematizare compulerunt.

19. Ita inde regno atque inde ecclesia suas partes tota ui fulcientibus, cum Richardus et clerus uirdunensis regias partes plus iusto defensarent, ecce tota tempestas eodem anno super abbatem Laurentium  et eius ecclesiam incubuit, quia hi soli inter eos Romane ecclesie audebant obedire et eis non communicare. Istis Richardus et clerus uirdunensis post Guidonem elapsum omne scandalum intentantes, laicos deuotionis causa ad eos uenientes publice cedebant, et ne ultra uenirent iubendo denuntiabant. Confratres autem clericos, si ob deuotionem ab eis communicati fuissent, eorum fraternitatem [63 1Kb] negare cogebant, et communioni date ab eis iterum suam superponebant. Hairico denique pie memorie canonico, qui deuotissimus eorum confrater pluribus eos donariis fouerat, in extremis agenti, uiaticum itemque sepulturam ab eis petenti, Richardus interminans mandauit, quia, si hoc fecisset, eum mortuum non alicubi nisi intra domum  suam ruderarie tumulari faceret. Idem aliis clericis hoc faciebant, monachos ab illis communicandis domibus seratis arcebant, a sepeliendis cum iniuria repellebant.

20. Interea festiuitas Sancti uitoni uenerat , in qua ad primas uesperas et missam collecta cleri ex more pulsatis signis conuenire solet. In hac quoniam deprehenderant [64 1Kb] ante suum aduentum monachos suam collectam explere, ne collectis  [65 1Kb] eorum interessent, eis uespertinam horam cantantibus improuisi superuenerunt, cum necdum signa pulsata, necdum certa esset hora, ostiolum chori, quia necdum exspectabantur, clausum offenderunt, indignati pulsauerunt, tumultuarie clamauerunt. Nec sic tamen aperiebatur, ne, quod intendebant, se immiscendo turbarent fratrum collectam. Tandem a suis reserato ostio, quidam eorum unum de fratribus conuersum, qui ne eis aperiretur obstiterat, impellunt, distrahunt, barbam et capillos ei uellicant, corpus contundunt, monachis aspicientibus, dolentibus, subuenire non audentibus. Inde non celebratis uesperis redeunt, unum scolarem sanguine infectum Richardo statuunt, a conuerso predicto astruentes hoc ei factum; illum ad uindictam  pro sua et ipsorum ira mox accensum secum adducunt, tota ciuitate commota et confluente ad idem spectaculum. Illa uespera et die altero, in medio claustri, fratrum ordine expulso, Richardus cum suis concionabatur contra uenerabilem Laurentium. Et multis dictis et auditis, diuinum officium abusiuo ordine ei interdixit, et in fine imposuit pro crimine, quod imperatori et sibi esset rebellis nec seruaret fidem, sed insuper sperneret communionem eorum; ideo dignum esse, ut omnia temporalia, que de imperatore et post eum de se tenebat, reus utriusque, amitteret. Ita rebus et potestate abbatie intus et extra uiolenter eum priuauit, claues erarii et librarii rusticis ecclesie, custodiam uero claustri clericis commisit. Insuper  mercatum et uias episcopii publicas Laurentio et suis interdixit, adeo ut quidam in illis deprehensi iniuriis sint submissi. Tante uiolentie uenerabilis abbas cessit, locum ad tempus mutauit, quosdam sibi commissorum secum duxit, reliquis ut sequerentur mandauit. Qui non segniter iussum exsecuti, cotidiana [66 1Kb] fuga dilabebantur custodiam clericorum frustrati. Clerici residuos eorum, quia [67 1Kb] tantum iuuenes remanserant, ut sibi communicarent, omnimodis agebant. Et allata Treuirorum archiepiscopi epistola ad eos clericalis communionis commonitoria, et abbate Sancti Hucberti Roberto multisque aliis ad hanc pacem impellentibus, eos in suam communionem transire fecerunt. Laurentius  factum audiuit, doluit, litteris missis, ut spreta illa communione omnes ad se [68 1Kb] egrederentur, imperauit. Nocte insequenti, quidam Hugo feruide et digne indolis, cui reliqui pene innitebantur, qui etiam de secunda fuga iam ante retractus et uinctus fuerat, tertia fuga dilapsus, cum socio quodam Riczone euasit. Destituti alii qui remanserant, uersantes consilium effugiendi, die altero prelata cruce cum processione monasterio exeunt, et per  mediam urbem transeunt, ad Pauli-crucem  suam cellam euadunt, tota urbe post eos lamentante et dampnationem Richardi detestante, ipso quoque Richardo grauiter dolente. Nam traditur, quia a quibusdam clericorum uel monachorum etiam nolens impellebatur in eos, inter quos maxime notatur Theodericus primicerius. De quo quid memorem, qualiter, clericis fugatis, domibus eorum effractis [69 1Kb] , primiceriatum inuaserit, ut illum canonica censura bis amiserit et cesarea uiolentia reinuaserit, quomodo auunculo suo episcopo Theoderico in extremis agenti, ne catholice unitati reconciliaretur, coram Herimanno [70 1Kb] Metensium episcopo interdixerit, qualia cesari inde scripserit?

21. Laurentius abbas fratres dispersos colligens,  oportunis cellis seniores collocauit, iuniores uero Burgundiam misit, ubi a uenerando abbate Diuionensis ecclesie Gerentone affectuosius quam dici possit propter fraternitatem prius initam sunt recepti et per triennium, quo Richardus superuixit, sunt ibidem commorati. Ipsa ecclesia se in omnibus per eos profecisse testatur et letatur  .

22. Tanta [71 1Kb] commotio sub Richardo in uirdunensi ecclesia surrexerat; sed nec minor ipsi territorio inerat. Causa bellorum ab initio principatus eius talis erat. Homines eius de castro Deusluwart [72 1Kb]  ciuem Metensem ceperant. Quem dum uinctum tenerent, indignati Metenses ipsum castrum obsederant et captum diruerant. Quod postquam Richardus  reedificauit, comitem urbis Raynaldum, filium Theoderici, quod castro episcopii non succurrisset ab hoste muneratus, in ius uocauit. Qui cum ad audientiam non uenisset, Richardus, collecto nobilium conuentu, ei comitatum urbis adiudicauit. Guillermo [73 1Kb] Luceburgensium [74 1Kb] comiti, quia fortior aliis uidebatur, eum tradidit. Cui etiam in pretio bellici stipendii pro ducentis libris Mosacum et Sathanacum [75 1Kb] oppignerauit [76 1Kb] , paruipendens excommunicationem a presule [77 1Kb] Richero super illis prolatam  . Ita [78 1Kb] sub eo uirdunensis ecclesia Mosacum et Sathanacum usque nunc amisit. Subinde Raynaldo comitatum urbis sibi armis defensante et Guillermo cum ope Richardi sibi uendicante, cedibus, incendiis, rapinis omnia miscebantur,  Raynaldus tamen grauius solus a duobus urgebatur. Primo impetu belli amisit uicum Sancti Michelis  et castrum incensum [79 1Kb] et euersum. Deinde cotidiano armorum impulsu totus eius patrius comitatus sedit in ruina preter castella et rara loca natura et arte uirisque munita. Ad hec quoque expugnanda imperatorem Richardus euocauit. Qui, moto exercitu, Raynaldum intra Barrum obsedit, et castro diruto eum captum abduxit  . Demum interuenientibus pro eo de toto regno nobilissimis consanguineis, custodia soluit cum omnibus suis, ut sibi cognatum ad propria remisit, tantummodo hominium sibi ab eo suscepit. Richardus autem uidens omnia contraria, Romanam ecclesiam infensam, cesarem parum fidum, quippe qui  grauissimum sibi hostem carcere soluisset, ipsum Raynaldum contra se noua moliri, se [80 1Kb] iam per septem annos sine benedictione episcopali et sub anathemate apostolice sedis degere, animo excidit, uersabatque consilium, ut se eriperet tot malis. Et collecta multa pecunia, Ierosolimitanum iter uouit, et imprimis Laurentium abbatem in pleno nobilium conuentu ad apostolicam audientiam tanquam in se reum inuitauit, inuitationemque eius, quod ab eo exspoliatus [81 1Kb] sumptum eundi non haberet, renuenti, necessaria itineris ei repromisit, que tamen ituro mox omnia denegauit. Ipse autem subinde a Laurentio, ut legato et monacho suo uice sua responderet, ante apostolicum inuitatus, cum ingenti  pompa, comitatus Hugonem Trecanensium comitem, tunc in Ierosolimam mouit. Italiam ueniens, Tyberiam  quo [82 1Kb] papam esse audierat, ut ab eo ueniam peteret, diuertit, et cunctis sociis ad eum de more peregrinorum admissis, ipse solus in medio lutulente platee, ante conspectum apostolici per fenestras [83 1Kb] solarii aspicientis, stratus in terram pronus [84 1Kb] corruit, flebiliter exclamauit: Miserere mei, miserere mei, pie pater! dixit. Paschalis iam de uia eius per Guidonem archidiaconum [85 1Kb] et Rodulfum monachum, Laurentii abbatis nuntium, certus, tamen ita uidens eum, indoluit, et flexus ad pietatem dixit: Gratia tui cras Romam reuertar; ueni mecum, et in Romana cardinalium curia faciam in te misericordiam Domini ex consilio eorum.---Reddo,  ait, tibi baculum pontificii, tu tantum hic absolue me, neque compellas [86 1Kb] Romam ire, quia omnino non possum hunc comitatum meum in Ierosolimam dimittere. Quid plura? Ubi abnuit papa nisi Rome eum absoluere, ille a facie eius dolens discessit, cum suis iuit, languore quem iam inciderat ingrauescente lectica uectitari cepit: cum ecce ita eunti Richardus Albanensis obuiauit, et ammirans: Quisnam es tu? inquit. At ille cum suspiriis: Ego sum, ait, miser et exsul Richardus uirdunensis. Audiens ille, obstupuit, et: Quidnam cum domino papa egisti? dixit: Heu! heu! nichil, inquit; nullam enim misericordiam inueni, et ecce morior in peccatis meis, nisi cito succurreris. Et narratis que facta sunt: Succurram tibi ut potero, dixit: exspecta [87 1Kb] me hic,  ut postquam locutus fuero pro te pape et Romanis, impetratam reconciliationem deferam tibi. Dixit, et illo gratias agente, pertransiuit, Romam accelerauit; ueniam illi impetratam deferens, iter ad eum uelox retrorsit: cum ecce peregrini ei occurrunt [88 1Kb] nuntiantes Richardum iam mortuum iamque sepultum. Obierat autem apud Cassinum montem anno septimo quo uirdunensis ecclesie erat electus, necdum tamen consecratus episcopus; et uacauit episcopatus annis tribus [89 1Kb] semis [* 1Kb] .

23. Illis diebus abbas Laurentius ad sua, unde expulsus erat, rediit, suos reuocauit, thesaurum, quem ecclesie sue subtractum inuenit, ut sibi redderetur per archiepiscopum effecit. Clerus quoque  certus de morte Richardi, absolui se ab eodem metropolitano expetiuit. Guillermus quoque comes cum Raynaldo in pace conuenit  , reddito ei comitatu urbis, nolentibus tamen ipsis urbanis. Unde ipsi duo ad expugnandum uirdunum conduxere ualidas copias pugnatorum. Sed burgenses primo indutias petierunt, eisque datis, cum hostes recederent, eis incurrunt, et graue [90 1Kb] utrisque a partibus bellum commissum; inde Raynaldus saucius reportatur.

24.  Interea quidam Heinricus, litteris et mundana sapientia preditus et Guintoniensis [91 1Kb]  Anglie archidiaconus, qui inde uenerat cum filia regis Anglorum Mathilde, quam duxerat rex Romanorum, in obsequiis eius positus, per eam ab  ipso rege donum episcopatus uirdunensium accepit; et premissis uirdunum legatis, donis et promissis  animos habitatorum urbis post se inclinauit, ita ut ipse legatos subsecutus cum honore susceptus sit ab eis. Cui cum mox communicassent, Laurentius abbas cum suis ab eorum communione refugit. Bruno quoque metropolitanus electionem eius improbauit; Guido etiam uiennensis, legatus apostolice sedis, eum excommunicauit. Ipse demum Heinricus, a uenerabili Laurentio post annum consultus ut se redderet in manum apostolici, iter ad Romam mouit; a cesarianis in uia captus et elapsus, Mediolanum usque peruenit; Iohanni Cremensi, qui cardinalis presbyter erat, ibi inuento, quonam iret aperiuit. Iohannes in ipso itinere cesarianos uersari dicens, eum uice pape suscepit, absoluit, in episcopum consecrari fecit, ad suos remisit. Eum  reuertentem iam preuenerant legati regis, ut sibi mitteretur, uirdunensibus mandantis. ueniens clausas urbis portas et animos eorum infensos inuenit, ad Hadonis-castrum  secessit; inde arma intentabat et minabatur urbi. Quamobrem urbs et clerus ad deponendum eum consurrexit, ad archiepiscopos apostolice sedis legatos, ad ipsum quoque papam accusans eum male intrusionis.

25. Interea, defuncto papa Paschali , Romanorum ecclesia Iohannem Gaitanum apocrisarium in papam statuit et Gelasium cognominauit; cum rex Romam accelerans, omnibus eis iam esset timori; a cuius etiam facie fuga sunt dilapsi. At rex ueniens electum eorum improbauit, et Mauritium Burdinum, Bracarensem Hispanie quondam episcopum,  tunc depositum, Romane cathedre intrusit. Cuius uiolentiam Gelasius in Gallias aufugit et post annum Cluniaci obiit , Guidone uiennensi, qui Calixtus secundus, substituto a Romanis. Qui partes ecclesiasticas corroborans sinodum Remis celebrauit , ubi inter plurima, ne inuestiture ecclesiarum per baculum et anulum a laicis fierent, sub anathemate interdixit, et sancte memorie Fredericum, quem Deus tot signis clarificauit, in episcopum Leodiensem consecrauit. In ea sinodo Heinricus per cardinales sibi conciliatos contra suorum accusationem preualuit, et confirmationem episcopii [92 1Kb] accepit: rediens tamen non est receptus a suis, nisi ab abbate Laurentio,  qui, et ipse non ei fauens, commendatorias pro eo litteras pape susceperat. Tunc Heinricus causam  suam Raynaldo comiti, qui et ipse a uirdunensibus non recipiebatur, communicans, eum in suos accendit. Ambo cum magnis copiis uirdunum accedunt, et resistentibus ciuibus pugna ualide commissa, introgressi, ignem immittunt, quo ecclesie Saluatoris Sanctique Petri  Sanctique Agerici combuste sunt cum maxima circumadiacente urbis parte. Cedis et prede neque modus neque numerus fuit. Die altera urbs reddita et confirmata est in manu Raynaldi, et Heinricus sedit in cathedra [93 1Kb] episcopii, et in tanto tumultu capta urbe, a clero coacto, non canente sed lamentante: Sustinuimus pacem et non uenit, Domine; quesiuimus bona, et ecce turbatio , receptus, mox ad missarum sollempnia accedit, adhuc fumante  holocausto, et sub tam recenti uulnere urbis et suarum ouium ruinis, ductu et causa sui perpetratis. Sequenti luce ciues male de Raynaldo confisi, ad ecclesiam sancte Dei Genitricis tanquam ad asylum misericordie confugiunt. Ubi ab illo obsessi, capti et rebus sunt exspoliati.

26. Anno dominice incarnationis 1122 Calixtus papa, missis ad imperatorem---erat enim sibi genere proximus---cardinalibus, sedauit illam maximam discordiam, que a tempore Gregorii uII regnum et ecclesiam turbauerat, inuestituras ecclesiarum et regalia beati Petri cesare exfestucante et reconciliationem suscipiente; et ita regnum et ecclesia ab ipsa peste requieuit. Eodem anno, quia  uirdunenses secretis nuntiis ad aures imperatoris deplorauerant, quanta mala passi [94 1Kb] pro eo essent, Heinrico de Grandi-prato imperator comitatum urbis commiserat, ut gratia sui ciuibus subueniret, mandauerat. Ille ciuibus loquutus et quid faceret docens et doctus, cum equitatu matutinis horis uirdunum accedit, et adulterinis clauibus intromittitur. In tali tumultu discurrentibus militibus, episcopus sompno excutitur, et re agnita, se turpi fuga nudus pene proripiens, Mosam enatat et ad Raynaldum cursitat; qui, ciuium et Heinrici comitis cognito pridem molimine, ad sua conseruanda recesserat, custodia urbis episcopo commissa. Raynaldus, tristibus auditis, mox contraxit hosticum, accedit uirdunum, et conuolantibus ad  arma Heinrico et ciuibus, pugnat et uincit, non tamen urbem recipere potuit. At comes Heinricus, ne uiribus esset inferior, quosque fortissimos a Flandria et alias stipendio contrahit, et hostem  duo latera urbis iterum assilientem fortissime repellit, plures ex eo capit. Comitatum eius ubique superior infestat, cedibus, flammis et predis uexat, eum publico certamine secus Oscaram  uillam superat. Raynaldus ad artes se conferens, in castrum Clari-montis stipendiarios milites collocat, qui cotidiano incursu hostem infestent. Heinricus, ut artem hostis arte deluderet, suos stipendiarios instruit et monet, ut illos de Claro-monte ad congressionem eliciant diuque fatigent. Ipse subito superueniens, hostes iam lassos cum manu ualida fortiter inuadit, in castrum compellit, subsecutus ignem immittit, et omnes illos cum castro redditos turpissime ut latrones per gulam captos abducit. Raynaldus, iam dampnatis armis, de pace  meditatur, et mediante Frederico Tullensi comite, apud Kaladiam  ipse et Heinricus de pace tractant. Heinricus comitatum urbis ei tradidit, illo paciscente, quod fautores eius ciues non sit lesurus, et permittente ei quos ceperat exspoliare. Ita ciuitas sub Raynaldo comite et Heinrico pontifice demum requiescit. Ipse pontifex Raynaldo dedit Dunum castrum et quatuor uillas episcopii, id est Rouretum  et Malaudimontem  et Montem Sancte Lucie  et rusticos [95 1Kb] de Arnuncort et de Domno-Remigio [96 1Kb]  , pro pignore triginta librarum. Petro uero de Mirualt  dedit quicquid habebat ad Ronnei-uillam  et ad utramque [97 1Kb] Asenniam  , exceptis quatuor familiis,  pro adiutorio sibi impenso. Ipse deinceps securum se existimans, bellis suis itemque regni et ecclesie consopitis, uoluptate resoluitur contra decus episcopi. Proinde suscitauit contra eum Deus animos uulgi seditionibus multis ei incurrentis, cleri quoque, missis legatis usque ad aures pape [98 1Kb] , eum accusantis de incontinentia ac simonia, de dilapidatione rerum ecclesie. Preponderabat causa uenerabilis Laurentii, qui ad aures Lotharii dignissimi cesaris et legatorum apostolice sedis ipsiusque apostolici querimoniam aduersus eum agebat, quod quedam sue ecclesie sub tempore discordie inter regnum et ecclesiam a predecessoribus eius sublata sibi, multotiens conuentus, non restitueret. Heinricus obstinato animo, ad audientiam  euocatus Calixti pape, non uenit, neque ablata Laurentio, ut iubebatur, restituit.

27. Calixto defuncto  Honorius successit; apud quem clerus accusationem et Laurentius  proclamationem suam iterauit. Honorius eum missis litteris euocat, et ut ablata restituat abbati, mandat  , suspendens interim eum a diuino officio. Ille suspensus quidem extitit, sed neutrum mandatum iterum compleuit. Papa eum secundo iam grauius euocante, ille sibi timuit; fultus muneribus et excusatoribus, Romam uenit; cardinales sibi concilians, ante papam in ius stetit. In quem cum accusatores presentes capitula criminalia etiam scripto protulissent, excusatores episcopi, ut eos repollerent quasi indignos audientia, impingebant eis quedam crimina. Cumque utreque partes in contumeliosa uerba prorumperent et lis in infinitum protenderetur, Honorius a uenerabili Laurentio, qui et ipse presens aderat, requisiuit:  Tu, pater, quid dicis de his criminibus episcopo illatis? Et ille: Domine, ait, ego non uidi, sed populus clamat. Rapuit papa uerbum ex ore eius, et quia, fauentibus episcopo cardinalibus et lite nichil certi sinente, nullam poterat determinare sententiam, causam ipsam discutiendam Matheo Albanensi episcopo, legato suo in Galliis posito, mandauit  . Matheus episcopum et accusatores Cathalaunum ad sui presentiam euocauit  , ubi tam ipse quam episcopus et accusatores, Remensem multosque alios episcopos abbatesque et sapientes et religiosos uiros ad suffragia sue cause asciuerunt. Heinricus primo capit consilium a Bernardo, sancte memorie abbate Clareuallensi,  cuius consiliis regna et ecclesie Galliarum hodieque innituntur. Ille consulit, grauissimum esse inuitis preesse uiolenter, ideoque, priusquam ignominiosa in eum accusatio ad publicam tantorum uirorum [99 1Kb] audientiam ueniat, solus omnibus cedat, episcopatui abrenuntiet, ne publicam contumeliam incurreret. Credidit se ille consilio eius, et eo prolocutore astans consilio [100 1Kb] dicit, quoniam clerus et populus suis communibus odiis ei insurrexissent, et maxime hi quos exaltasset et ecclesiasticis honoribus accumulasset in opprobrium eius et depositionem conspirassent, se nolle eis inuitis preesse; sed ne amplius ecclesie scandalo esset, longos contentionis funes iam se soluere  . Inde baculum reddit et abrenuntiat episcopatui, ac  recedit anno 13 ex quo illum susceperat de manu cesaris. Qui ne tristis abiret, predictus abbas satis curialem pro eo a maioribus concilii collationem decem marcarum exegit, quibus ei uadimonia  eius in eadem urbe redemit. Extant multe littere tam pape quam uirdunensis ecclesie super eius accusatione uel depositione.

28. uirdunensis ecclesia ab ipso concilio commonefacta, ut preteritis malis instructa, personam religione fultam preficeret, sibi Ursionem abbatem Sancti Dyonisii Remensis in episcopum elegit. Qui uirdunum ductus, pontificalia negotia et terre iuridicia etsi maxime uellet curare, nec poterat, nec nouerat; sed apud Sanctum uitonum se continens, secretam, ut consueuerat, uitam agebat. Eius lenitudo mox tyrannis facta est despectui et episcopio pluribus fuit incommodis. Ierat siquidem ad curiam regis gratia sue confirmationis, et ecce Raynaldus comes, dominium sibi urbis meditatus, inopinate  uirdunum uenit, magnas copias militantium, latomorum, fossorum et diuersi generis artificum, secum eo cum non modico apparatu adduxit, pomerium pontificalis domus succidit et extirpauit, et quia locus ille aptissimus erat, ibi turrim sumptuosissimam, firmissimam et amplissimam extruxit, in ea presidio fidelissimos sibi collocauit, per eam toti urbi totique episcopio imperare cepit  . Quid referam domos clericorum fractas resque distractas, ipsum clerum fugatum ac perturbatum, populum in his omnibus nec mutire ausum? Ipsum episcopum redeuntem a curia idem hostis insidiis circumuenit, comitantes eum eo clericos et clientes cepit. Episcopus fuga lapsus, uirdunum quasi perdidisset,  non rediit, ne uideret quod non poterat audire, quod non ualebat ullo pacto cohibere. Proinde ipsa ecclesia a diuino officio se ipsam suspenderat. Ita populus libertatem, clerus pontificem, ecclesia diuini psallentii uocem insimul amiserant, et tota uirdunensium gloria uidebatur esse translata: cum ecce beata Dei genitrix rebus suorum desperatis euidentissime alluxit, ecclesiamque suam, cuius per predictam turbulentorum annorum tempestatem tecta erant diruta, cuius testudo fetebat luto plena et imbribus peruia, cuius oratorium incultum, altaria stabant neglecta et luminaria extincta, splendore celestium miraculorum irradiauit, serenauit, clarificauit et in cunctis celebrem reddidit. Ipsa miracula, quanta inclaruerint, ordo quidem hic inserere  postulat, sed paruum nostri ingenium non sustinet has grandes laudum materias, precipue cum uenerabilis decanus Guillermus, uir limatioris ingenii et sapientie, ea digniori stilo, ut audiui, descripserit   . Sed quoniam tanti meriti non sumus, ut pro merito Dei genitricem in suis miraculis laudemus, saltim eum, qui de bono thesauro cordis preconia miraculorum eius [1 1Kb] laudans extulit, parum laudabimus; est enim uir multa laude non tantum in hoc sed etiam in aliis dignus. Nec enim parua laus est inter bonos esse meliorem. Quis, non solummodo suorum sed etiam aliorum, eo est studiosior in diuinam paginam legendo, in optimos de quibuscumque locis libros exquirendo, in eos transcribendo? Iam illam nominabilem bibliothecam Ptolomei Philadelfii uel Eusebii Pamphili sibi congerere uidetur, dampnans auaritiam, que clerum nostri temporis occupauit. Quis suorum est eo deuotior in Dei seruitium die ac nocte frequentando? Quis eo feruentior  in hospitalitatem exhibendo? Domus eius uidetur esse hodie publicum xenodochium seruorum Dei. Ex fructu cognoscitur arbor et ex studiis suis homo, et de isto pro talibus dicimus: uere bonus homo, uere bona arbor; nam et radix eius et terra de qua pululauit bona apparuit ipso experimento. Pater enim eius Gyezelo fertili deuotione obtulit nostro cenobio quicquid habebat apud Baroniscurtem  in campis, in siluis, in molendino et pratis. Corpus quoque et animam suam superaddicere et monachum profiteri in eodem cenobio deliberat; sed abbas Laurentius, uir sine auaritia, pium eius uotum pio consilio a se ad Gorziense cenobium sancti Gorgonii diuertit, ut, quia idem Gyezelo aduocatus illius  ecclesie fuerat, ei se ipsum impenderet, cui dum seculo deseruiret, obnoxius in quibusdam fuisset. Mater quoque eiusdem decani Helluildis [2 1Kb] super hec omnia dona meriti argenteum calicem insignem beato uitono dedit.

29. Anno dominice incarnationis 1131 gloriosus imperator Lotharius, qui post Heinricum regnauit, Leodii in media quadragesima  maximum nobilium conuentum pro disponendis regni et ecclesie negociis celebrauit; ubi et Romanorum papa Innocentius II, quem Petrus Leo ei subintronizatus Roma exturbauerat, occurrit, suffragiumque implorauit et meruit. Eo et Ursio uirdunensis electus aduenit, et quia penitebat eum suscepti pontificatus, et uirdunenses ipsius electionis, ad aures ipsius augusti  et apostolici causam sue impossibilitatis ipse perorauit, se expostulauit [3 1Kb] episcopalia reddidit. At hi qui capita uirdunensis ecclesie et populi ibi reperti sunt, mox ab imperatore iussi, ut de tanto conuentu quem meliorem nossent eligerent et presentarent sibi. Illi, uersato diu consilio, domnum Alberonem, ecclesie sue archidiaconum, filium Arnulfi  comitis Chisneiensium, in presulem elegerunt, Electionem eius curia laudauit, principum qui nouerant cetus acclamauit, imperatoria maiestas confirmauit, datis ei per sceptrum temporalibus episcopii. Apostolicus et ipse approbauit, utque omnia canonice procederent, electam personam ad uirdunensem ecclesiam mox remisit; ut cum ipsius ecclesie et potissimum uenerabilis abbatis Laurentii assensu et testimonio sibi Parisius occurreret, imperauit, ut sic eidem ibi, uisa suorum publica electione, confirmaret spiritualia pontifici. uirdunensis ciuitas et ecclesia, audito nomine electi sui, exultauit, spem [4 1Kb] recuperande per eum libertatis iam quodam presagio concepit, uenientem cum gaudio suscepit, eum cum testimonio publici assensus ad  papam Parisius Francie transmisit. A quo in sancto paschali sabbato  in presbyterum, die autem festo  in episcopum est consecratus, et mox cum honore et gratia apostolice sedis est dimissus. Redeunti fere octo comitantes sub specie [5 1Kb] peregrinorum se in itinere adiunxerunt; quorum qui maior erat quod esset [6 1Kb] gener imperatoris et dux Bauarie, unus ex his qui circa episcopum erant ex uultu sed dubie recognouit, et episcopo secrete nuntiauit. Idem Heinricus ab episcopo requisitus, secrete quia ipse esset patefecit, se sub specie peregrinorum loca sanctorum et ritus populorum ac tyrannorum inuisisse ac nunc inde redire, retulit, et inde conductui ipsius presulis se usque Treuerim,  quo tunc imperator erat, commisit. Episcopus eum, rebus silentio suppressis, secum uirdunum duxit, et post celebratam sui a cunctis susceptionem eum usque Treuerim comitatus, imperatori letissimo et gratias agenti incolumem assignauit. Ipse quoque dux episcopo uicem beneficii reddidit, singulis clientibus eum comitatis singulos enses, quos meliores a principibus regiis exegerat, prebuit. Petrum clericum eius, cuius contubernio plurimum usus fuerat, ad se uenire Bawariam rogauit, uenienti quedam ecclesiastica insignia contradidit.

30. [7 1Kb] Interea qui continebantur presidio uirdunice turris, erant in laqueum magnum et diabolicum [8 1Kb] malum toti urbi. Longum est referre, pretereuntia uehicula, redas et omnia onera uictualia  uulgi, cleri, aduentantium uel redeuntium mercimoniorum, quotiens illi disturbauerint, quotiens turri intraxerint, pro libitu alia sibi uendicauerint, alia redimi fecerint, adeo ut publicus patrie commeatus, qui per mediam urbem tendebatur alias, tunc sit distortus, et emporio nostro antea celebri hodieque perseueret inde inflictum dispendium. Pretereuntes  et etiam peregrini beate Dei genitricis, eo ad suffragium eius propter audita miracula undique confluentes, ab illis desuper saxis et sagittis appetebantur. Proinde agebat domnus episcopus apud comitem Raynaldum, ut illam turrim remoueret, uel, quia nec in hoc acquiescebat, a tantis illicitis compesceret. Quid narrem, quotiens eum super hoc conuenerit monuerit et rogauerit, quanta promissa, quanta pacta proposuerit, quomodo intra ecclesiam sancte Dei genitricis eum adiurauerit? omnibus sanctorum feretris de tota urbe coram allatis, omnibus monachis et clericis et omnibus populis ante eum prostratis, apud Delluardum  castrum in presentia domni Mathei, Albanensis episcopi et Romane sedis legati, et multorum presulum  atque nobilium ad pedes ipsius comitis se ipsum prostrauit, cum ille semper pertinax repugnaret et omnia petita negaret. Episcopus, quia cor eius in omnibus clausum inuenit, ad diuina presidia se contulit, Christo et eius genitrici totam causam commisit; et res in omnibus prospere cessit. Siquidem comes securus et nichil ausuros burgenses, quia reuera desperauerant, extimans, custodiam turris commiserat paucis, quorum etiam aliqui erant extranei ac ideo minime fidei. Horum unus a primicerio ecclesie Alberto, inde ab episcopo secrete conuentus, et quibusdam pactis illectus, tradendam eis turrim repromisit statuto die, id est sancti penthecostes ; et apertis signis datis,  ipso [9 1Kb] sancto die post prandium socios extra turrim ad ectetas  antemurales euocauit, lusu alee ibidem eos diu tenuit, eis demum maxime ludo intendentibus, ipse sub irata facie, quasi ludus non bene sibi ab eis duceretur, surrexit, ab eis in turrim se proripuit, et eis exclusis et pro ludo ducentibus---nec enim suspicio erat---ostium turris firmissimo obice firmauit, et per summum turris signum proditionis episcopo designatum protulit, id est lineum amictum capitis circumtulit. Episcopus uidens---exspectans enim aspiciebat---, irruente in se spiritu Domini, accensis animis totus exiliit, et animam et corpus pro libertate patrie et ouium suarum dare paratus, signum belli ab ecclesia insonare fecit, et cum clericis ac omnibus urbanis, quos  ante horam negocio celato in arma paratos esse iusserat, accurrit, sanctuariis simul delatis. Tota uirtute turris ab eis assilitur, custodes exclusi lapidibus, armis et omni genere nocendi ab omnibus impetuntur; fortiter resistentes, igne immisso in turris  materialibus, uicti demum cedunt et episcopo se reddunt. Turrim captam cum suis episcopus intrat, et uictricia pignera uirginum uirginis [10 1Kb] in summo eius pro triumpho exaltantur, et summo iubilorum preconio concelebrantur etiam a peregrinis, quorum multitudinem miracula tunc eo frequenter euenientia cateruatim undequessecus attrahebant. Nam ipsis diebus celestium signorum splendor solito celebrior inclaruerat, ipsam uictoriam et turris ruinam, etiam uulgo interprete, pueris uaticinantibus, presagiens. Fama rei mox totam patriam repleuit et Raynaldi animum plus quam credi possit consternauit, eo magis quod suos custodes in sue turris ergastulo custodiebantur immersi. Secunda die penthecostes  ante uirdunum aduolat,  ad congressiones prouocat; sed episcopus suos, ne in arma furiis accensi hostis inuolent, reuocat et intra muros continet. Hostis ut urbem tribus lateribus infestaret, tribus castellis presidia imponit, id est ipse apud Ambliuium  , filius eius Hugo apud Euentronis uillam [11 1Kb]  , Helias primarius eius apud Rosetum  , collectis armatorum copiis, president, continuis excursibus urbem infestant, episcopium uastant, de uillis redemptionem exaceruant. Episcopus armatorum copias necessario conducit, libertatem suorum uendicat, armis Helie apud Rosetum, qui grauius urbi ingruebat, subito insurgit, ignem castro immittit, ipsum hostem cum tota pube suorum capit, abducit, ergastulo uirdunice  turris, quam ipse faciendam mensus fuerat, intrudit, impellentibus eum cunctis. Raynaldus [12 1Kb] par pari referre nitens, Mosellanum ducem Simonem, multos comites et barones conducit, cum his in Ambliuio egressus uirdunum intendit: cum ecce procul uisa est eis summitas templi gloriose uirginis, diuino respectu animus in eis excidit, inhorruit; aliis ac subinde aliis captatis consiliis, palam dux et alii principes compellant, ne Christo et eius genitrici bellum inferant; in aliis bellis socias uires promittunt, in isto non audere se proclamant. Ita rebus infectis iter ad sua retorquent, et Raynaldus, adhuc spirans minarum, alios exercitus colligebat. Preterea ab initio capte uirdunice turris Raynaldus exquirebat per Alberonem metropolitanum ab  episcopo, ut suam turrim sibi redderet. Quod quia ille recusauerat, iterum per fratrem suum Stephanum Metensium presulem mille promissis et pactis expetebat ab eo, ut eam ab episcopali dono sibi [13 1Kb] tenendam concederet, et quia id quoque negauerat,  per multos mediatores orabat, ut saltem Chisneiensi comiti Alberto ex episcopali dono eam annueret, qui, quoniam fratre episcopi Ottone comite natus et gener erat eiusdem Raynaldi, fidus utrisque haberetur. Insuper magna pars cleri et populi idem episcopo suggerebant, urgebant et omnimodis instabant propter grauem sibi tumultum et timorem peiorum. uerum dignissimus pontifex reputans et in animo, quia ipsa turris redditu tyrannis fieri in posterum ad destructionem omni urbi et ecclesie, omnium peticioni abnuit, contestans se malle mori uel longa terrarum fuga exulari, quam tantum hostem et scandalum reimmittere libertati ouium suarum; sed licet ille oues malo timore suscipere uellent lupum uenientem ad se in uestimento ouium,  se tamen certaturum, ut ab eis auferret hostem immanissimum. Inde ipsam turrim euertit [14 1Kb] , refugientibus hoc clero et populo pre terrore grauissimi hostis, et inde urbem muro cingere cepit, ratus id quod erat, quia diruta turri iam cessaret hostis, sublato fructu et causa pugnandi.

31. At Raynaldus, euersa turri, hominibus suis captis, insuper causam belli eius detestantibus et refugientibus primatibus et amicis, eger anxiebatur, iraque et dolore extra se rapiebatur: cum ecce subito fortissimum languorem incurrit, se diuinitus percussum extimuit; infectis minis pacem meditans, fratrem suum Stephanum episcopum ad colloquium Alberonis episcopi, ut pro pace tractanda  treugas peteret, direxit. Ille ueniens, mandata perfecit, et deinde inter fratrem suum et episcopum nostrum factus est mediator firmissime pacis  . Ita per industriam dignissimi Alberonis pontificis ablatus est grauissimus hostis a ceruicibus nostris, et urbs nostra pacem, ecclesia diuini psallentii uocem, utreque autem plenissimam libertatem receperunt, quam amiserant per triennium regnantibus malis. Post hec episcopus cum ualida manu ad Ambliuium castellum, quod episcopio nimis infestum fuerat et adhuc quidam maligni contra eum retinebant, accedit. Cumque in itinere paululum gustans remoratur, precurrentes pedites idem castellum aggressi irrumpunt, inuadunt et incendunt, et militantibus cum episcopo mox ad hec uisa subsecutis,  castrum exterminatur, preda et omnes deintus capti et uincti abducuntur, laus triumphalis proinde Christo et eius matri celebratur.

32. [15 1Kb] Nichilominus et uigor monastici ordinis in quibusdam per industriam eiusdem presulis refloruit.  Nam ecclesia beati Pauli intra urbem tunc sorduerat diuulsa, dilacerata et dissipata, cuius deripuerant filii Belial, eam inhabitantes, terram et omnia bona eius. Horreo enim dicere, quantis illecebris inseruierint, quam nefarie seruitio Domini nocte dieque detraherent, quomodo monachum professi non se fortissimos cenobitas, sed teterrimos sarabaitas et gyrouagos in dedecus sancti ordinis nostri exhiberent. Quid memorem, quotiens abbates eorum aliique monachice discipline feruentiores, ab aliis ecclesiis per episcopum ad eorum correctionem destinati, consortia pestilentium refugerint, ab eis uel cesi uel ad omnem amaritudinem prouocati, quotiens duces nequitie ipsorum commoniti, correpti et etiam ergastulati,  post omnem emendationis promissionem ad maiores abhominationes mox proruperint et omnem sociorum gregem post se traxerint? Inde episcopus ut fidelis agricola ecclesiastice uinee hanc plantationem degenerem et aridam post non tres annos, sed post multa triennia, post multiplices fossiones correctionum, post multimodos stercorum cophinos fouentium adhortationum, quia nullam referebat spem fructificandi, ne amplius terram possessam occuparet, ferro abscisionis extirpauit, et nouellam clericorum monastici ordinis, que nunc germinat sicut paradisus Dei [16 1Kb] , ibi inseruit; quos Norbertus Magdeburgensis archipresul, uir magnus in ecclesia, de professoribus sui ordinis delegauerat ei. Pace tamen omnium  dixerim, quia, ut de aliis taceam, ego plurimum grauer de facta ibi abiectione monachice professionis, nisi quod scio, nullam aliam uiam dignissimo presuli patuisse ad correctionem predicti cenobii; quia et abbas Laurentius et omnes religiosi nostre professionis refugerant curam eiusdem loci suscipere de manu episcopi. Unde necessario uigilantiam sollertis pontificis in hoc quoque laudauerim, quia et illi et omnes fideles unum sumus in Christo, maxime quia et imperatoria maiestas et sedes apostolica  ita fieri iusserit pro correctione malorum, et abbates ipsius clericalis ordinis, primus Rogerus, et secundus, qui nunc presidet, Theodericus, ecclesiam illam in omnibus meliorauerint [17 1Kb] et omnia ab illis dilapidata magnis  curis recuperauerint [18 1Kb] , adeo ut, unde uix [19 1Kb] tunc contenti erant uiginti sarabaite [20 1Kb] , non monachi, inde nunc fere trecenti seruorum Dei honeste uictitent. Quod totum proficit laudibus industrii pontificis  . [* 6Kb] Sed sicut uiolatores ordinis Beati  Benedicti in istis euulsit et destruxit, ita 21 1Kb] conseruatores eiusdem professionis in suis edificare et plantare paratus pia liberalitate rectoribus Cisterciensis religionis, a quibus Regula Beati Benedicti districtius tenetur, forestem Maginiensem  offerens, ut ibi abbatiam  construerent, monebat. Cumque Kaladienses fratres, in sua abbatia fabricanda occupati, ad istam moliendam non sufficerent, uenerabilis Rannulfus abbas Claustrensis cenobii  ipsum locum in abbatiam  promouendum ex dono deuoti presulis suscepit. Fratresque suos ad preparandum locum direxit. A quibus ante hoc biennium, qui fuit annus dominice incarnationis 1142, res incepta, in spe futuri adeo iam pubescit, ut Cisterciensium uenerabile concilium ibi abbatiam fore iam sanxerit. Salua pace omnium dictum sit, quod, ut hec omnia huius loci ita procederent, domnus Hugo monachus noster, uir feruentissimi zeli, cuius hortatu et relatu hoc totum opusculum confecimus, apud [31 1Kb] omnes et  super omnia institerit monuerit et [32 1Kb] rogauerit, et nunc domnum episcopum nostro scripto pie commonitum esse uelit, ut ipsi loco specialiter prospiciat iuuet et ad summum perducat, quia propria eius est elemosina, per quam recipiatur in eterna celorum tabernacula, ut sicut notatus est a quibusdam nostri ordinis, dicentibus quod ordinem Beati Benedicti ab ecclesia Pauli expulisset, ita probetur ab iisdem, quia digne professionem sancto Benedicto seruantibus consulere auxiliari et sua largiri in omnibus paratus sit. Sed quid ad hec tantilla de liberalitate eius refero, quasi non plura fuerint? Quid ingentem laudis materiam silentio supprimo, ut Deus laudem ecclesie sue hoc tempore non tacuerit, ut in hoc dignus episcopi consilio  hortatu et ope sua Dei adiutor fuerit? Etenim ecclesiastici et monastici ordinis, ut lamentauerat Ieremias , iam ex antiquioribus aurum mutatum erat, color optimus perierat, lapides sanctuarii dispersi, in capite omnium platearum iacebant. Mundana namque gloria opes et diuitie animos utriusque ordinis quasi ueneni tabes infecerat, et uentosa ambitio et estuans auaritia hos duos ordines Latine Ecclesie, rebus diuitis sed uirtutibus pauperis, duplici morbo uexabat: cum ecce iuxta Ezechielem  in isto uento uane ambitionis et igne excandescentis auaritie ac ceca nube infidelitatis, uenientibus a frigido aquilone et omnia inuoluentibus, splendor diuine pietatis de  medio illuxit, et illa quatuor celestis numinis animalia de medio splendoris emicuerunt [33 1Kb] , ac pedibus rectis incedentia lubricantes pedes ecclesiastici status correxerunt. Primum enim sancta Romana ecclesia per suos apostolicos Gregorium uII, Urbanum et Paschalem simoniacam auaritiam gladio beati Petri contra arma cesaris ab ecclesia sancta ut profanam eliminauit, concidit, diu obluctantem demum magnis uiribus exanimauit, ut in hoc appareat iuxta Apocalypsim , Iohannis animal primum simile leoni. Deinde Cartusiensis illa religio, mundo [34 1Kb] hactenus inaudita, de sanctissima scola reuerentissimi Brunonis processit, qui in carne extra carnem insolito mortalibus more uiuendo, angelos in terra, Paulum apostolum in paradiso,  Iohannem baptistam et Paulum Heremitam in deserto nobis hodie representat, ut merito hanc religionem florem mundi nomines, ut hanc esse animal simile aquile in celum uolanti iure pronunties.  Et ut habeamus animal uituli laborantis et offerentis in sacrificio Dei itemque hominis prudenter diuina et celestia ratiocinantis, subsecuta sunt deinde illa duo cherubin expandentia alas suas in medio ecclesie et uersis uultibus in propitiatorium se mutuo respicientia [35 1Kb] , id est duo preclarissimi ordines, deuotione sua ecclesiam protegentes et conuersis ad Deum cordibus se mutua caritate emulantes, quorum unus Cisterciensis duce Bernardo, sanctissimi nominis abbate, monasticum ordinem iam pene lapsum ad primam apostolice uite normam reparauit, alter, merito et nomine a Deo Premonstratus, duce Norberto Parthenopolitano archipresule inceptus, ecclesiasticum ordinem de luto mundane uanitatis excussit. Credas hos  duos ordines esse de Apocalypsi , duos prophetas circa finem mundi a Deo missos et sacco penitentie amictos, duas oliuas celestis clementie duoque candelabra diuine gratie. Ita se in omnibus cruciant, ita uerbo fidei mundum irrigant, ita meritorum luce illuminant. Isti, Deo cooperante et piis omnibus iuuantibus, adeo iam profecerunt, ut Cisterciensis quidem per istud temporis tricennium [36 1Kb] iam in septingentas et eo amplius [37 1Kb] abbatias magni nominis meriti et numeri accreuerit [38 1Kb] et usque in barbaros Sarmatas et extremos Scythas iam diffundi ceperit [39 1Kb] , Premonstratus autem per hos uiginti annos in abbatias pene septuaginta adoleuerit. Noster episcopus hos ambos ordines in  suis recepit, inseruit et fouit, adeo ut rectoribus Premonstrati ordinis terram ad tres abbatias fabricandas liberaliter tradiderit. Quarum duas edificauit Philippus uenerabilis abbas, primam que Bella-uallis  dicitur in saltu Duellii  , alteram secus Hadonis-castrum loco qui Latine piscina sed uulgo uocatur Stanchia  . Tertiam [40 1Kb] Herbertus heremita iuxta Arcus uillam  in ualle Genesii  extruxit. Eustachius quoque, uir reuerentissimus et Monasterii in Argonna  itemque Castri-loci  duorum cenobiorum edificator et pater, abbatiam ex dono presulis fundauit in insula supra Acram  fluuium, in alodio episcopali reddito ab Ulrico, fratre Guidonis archidiaconi, de quo multa retuli; ubi nunc electus  abbas de ordine sancti Augustini cum octo canonicis locum ad maiora prouehit. He [41 1Kb] omnes adhuc sub fabrefactura posite, cotidie rebus et numero seruorum Dei accrescunt. A militibus quoque Ierosolimitani  templi xenodochium quoddam iuxta Hadonis-castrum constructum est  , et adhuc quedam alia fiunt. Idem episcopus Sancto Benedicto meliora queque tribuit; quod cenobium Cisterciensis ordinis  Aderardus, filius Hugonis comitis de Risnello  , in confinio episcopii de suis construendum tradidit. Non ualeo, ut dignum est, memorare, quanta ipse uenerabilis episcopus istis et aliis undecumque omnibus seruis Dei etiam preter memorata dederit, quanta post ipsum omnis reuerendus eius [42 1Kb] clerus, qui factus est ei cooperator in his omnibus, liberalissima deuotione superaddiderit, quanta omnis populus eius de tota urbe uel episcopio in omnibus superadiecerit et adiuuerit. Pia fide dicere presumo, quod hi omnes istis  Dei seruis adhuc plura daturi sunt. Nam uideas cotidie ipsos Dei seruos eos frequentare, eis pia sedulitate assistere, ut putes simplices columbas in petra nidificaturas uel argumentosas apes cerea mella confecturas circa flores uolitare. Hos illi ut gallina pullos suos sub alis recipiunt, amplectuntur, confouent, letos pro impetratis muneribus ad sua remittunt. De sua etiam ecclesia, id est sancte Dei genitricis, dignum eiusdem presulis preconium non silebimus, quomodo scilicet eius presbiterium et omnem pene statum duabus turribus et ingenti edificio [43 1Kb] , omnibus peregrinorum oblationibus ibi attitulatis, et de suo etiam multis additis. Quod opus ceteris huius temporis incomparabile adhuc  crescit inter manus artificum, quibus presidet Guarinus, ceteris doctior, ut sub Salomone ille Hyram de Tyro. Nec preterierim Constantium optimum ecclesie custodem et famulum, qui corpore permodicus, sed animo et fide magnus, de nido paupere magnas opes consecutus, omnes in opus celestis elemosine expendit. Ut enim taceam, quantos lazaros  ceteris abhorrendos cum sua coniuge Officia, Deo reuera officiosa, domi abluerit, cooperuerit et fouerit: pontem in loco Harenari  , ter inundantibus aquis destructum, bis ligno et semel saxo super Mosam extendit; uiam publicam ipsius pontis multo aggere constrauit; xenodochia pauperum addictis redditibus edificauit; ad ultimum hoc ecclesie opus ceteros adhortatus magno  sumptu ipse primus incepit. Ita urbi et ecclesie fidelis, et bonum exemplum relinquens posteris, omnes thesauros suos in gazofilacium celi sacra elemosina euehente collocauit  . Nec illud de laude episcopi pretereundum est, quod per quindecim  annos, quibus presul sedet, plebicule sue ita pepercerit, ut percussuram numismatis [44 1Kb] deprauatam mox post primum annum deposuerit, et Cathalaunensem monetam inducens, numquam deinceps nummi percussuram, ne pauperes inde grauarentur, mutari fecit. Ecclesia quoque Kaladiensis, ab hoc pontifice consecrata et in hoc episcopio fundata, in abbatiam sancti Cisterciensis ordinis [45 1Kb] profecit; ubi nunc sub abbate sancte memorie Guntero militant regno celorum fere  trecenti seruorum Dei. Cepit autem sub Heinrico presule, quando ibi Robertus, uenerabilis nostri cenobii monachus, cum duobus sociis primum heremitauit, ecclesiola et quibusdam mansiunculis fabricatis. Sed eo ad abbatiam Belli-loci assumpto, cum locus uacuus remansisset, a uiro nobili Waltero nepote, cuius erat, datus est uenerabili Guidoni abbati de Tribus-fontibus, Heinrico pontifice annuente et monente et maxime Herueo uiro nobili hoc totum innitente [46 1Kb] et hortante. Qui Herueus, ubi idem locus merito rebus et numero seruorum Dei accreuit, se cetibus eorum associauit exemplo mirabili. Nam uxori, unico filio mundoque et omnibus eius abrenuntians, uir optimus unum seruorum  suorum ad hoc compulit, ut sibi domino suo laqueum in gula sua nodaret, et ita se tanquam latronem a domo sua usque ad locum beati Sulpitii [47 1Kb]  per duo milliaria protraheret, cunctis mirantibus, lacrymantibus et Deum in hoc laudantibus.

33. Anno nono episcopatus domni Alberonis uenerabilis Laurentius post quadraginta annos et tres menses, ex quo abbas feliciter huic cenobio presederat, beato excessu obiit . Hic genere et lingua Teuthonicus et magne scientie et industrie gratia preditus, a prima indole apud Sanctum Agericum in palestra monachice professionis exercitatus claruit. Inde cum Rodulfo abbate cenobio nostro infulsit, et tempore nostrorum sub  eodem Rodulfo exilii in Diuionensi Burgundie cenobio prior sub abbate sancte memorie Gerentone multa superflue traditionis ibi inuenta deleuit uel mutauit, aliaque superinseruit honestiora. Inde cum nostris reuersus, et post mortem predicti Rodulfi ex priore in abbatem promotus, in omnibus sancte, pie et iuste prefuit, et ideo plurimum profuit tam in augmento rei quam religionis. Sub eo multi nobiles multa ecclesie nostre contulerunt. Inter [48 1Kb] quos Theodericus et Widericus, fratres comitis Frederici, Nouillarem cellam  cum omnibus appenditiis contulerunt. Comes etiam Raynaldus, uitricus eorum, Alzeicurtis cellam et Nerlii  sancte Romane Ecclesie tradens, ut ex dono eius teneret ista ecclesia sub annuo censu  duodecim denariorum, effecit. Factis inde a papa Paschali itemque ab Innocentio priuilegiis, quatinus, quoniam bis ista domus pro fide apostolice sedis passa est persecutionem, si ei iterum persecutio ingrueret, certum refugium sub uelamento Romane ecclesie ibi inueniret. Nobilissima etiam Cunegundis, uxor Maffridi, multa predia sui iuris beato uittono obtulit. Longum est referre de aliis, quanta predia et dona dederint, quantis alie celle rebus et fratribus aucte fuerint.

34. Laurentio mortuo, eque uenerabilis Segardus, consanguineus eius et monachus, successor sedis, pietatis et religionis fuit. Iste prior cimiterium fratrum muro cinxit claustrumque meliorauit.  Abbas autem insigne, ingens et pulchrum magni pretii scrinium ad recollocanda ossa beati patroni sui uitoni multo sumptu fabrefecit, maioraque meditabatur: cum ecce Deus nobis eum abstulit. Nam post duos annos sui beati regiminis in Domino requieuit. Sub istis rectoribus nomen huius loci ubique floruit, res propagata creuit, religio uiguit. Hanc sane pro me querimoniam fuderim super eis merito, quod nec eos uidere nec eorum bonitate perfrui meruerim, post eorum decessum huc adductus a priore Rodulfo uiro uenerabili. De isto Rodulfo et ipso Segardo dignissime retulerim, quod ambo consanguinei compatriote et ceui, ambo una die cenobium simul ingressi et una die simul monachum professi, ambo itidem uno die  simul ab ipso episcopo abbates fuerint consecrati, ille Sancti uitoni, iste Sancti Agerici. Et Segardus quidem, quia obedientibus et disciplinatis prefuit, in cunctis bene et prospere egit; Rodulfus uero, quia rebellibus et contumacibus presedit, in cunctis quidem bene, non tamen prospere gessit. Nam quecumque pietatis et religionis erant sibi indicta, illi abhominabiliter calcabant, res necessarias  ab eo sollerter procuratas prodige dilapidabant, personas religionis ab eo sibi inductas per molestias et simultates eliminabant, demum eum solum sibi relictum pernitiose impetebant, ad nimiam amaritudinem cor eius die noctuque prouocabant, et in omnibus ei ex aduerso incedebant. Tales ille exemplo beati Benedicti refugit, et dilectissimo Segardo, qui post eum merens ibat, quia omne exilium atque mortem libentius subiret quam talibus presideret, intimauit. Et cum ille eum secum uirdunum reuocaret, se numquam rediturum, nisi prius a talium abbatia absolueretur, protestari cepit. Et Segardus quidem eum absolui ab inuito episcopo fecit, et priorem cenobii sui factum in omnibus honorauit. Illa [49 1Kb] autem domus  desolata remanet usque nunc, sicut umbraculum in uinea et sicut tugurium in cucumerario, donec dignissimus presul eidem ut ecclesie Sancti Pauli prospiciat. Plane si salua caritate uerum licet dicere, ipsum genus hominum alienum a bono notauerim, qui ne talem quidem uirum, ut ego expertus sum, dulcem rationabilem et iustum, passi sint, nisi quod iactitant, quia quodam fato ita dampnati sint, ut ex quo locus eorum fundatus est, nullus ex omnibus abbatibus eorum inter eos, sed alias ab eis pulsus exsul obierit, quorum nonnulli usque [50 1Kb] hodie uiuunt ita pulsi.

35.  Requieuerat episcopium septem annis a preliis: cum ecce iterum bellorum turbo  intonuit. Raynerus enim de Balneio [51 1Kb]  , cum pro fide episcopii nouum castellum firmauerit, per illud tam ipse quam dominus eius comes de Grandi-prato Heinricus omnia mala inferebant rebus ecclesiasticis. Preterea idem Heinricus in conductu domini seu comitis Raynaldi infra episcopium uiantes negotiatores Hoyenses uiolenter opibus magnis exspoliauit. Eum proinde tam episcopus quam Raynaldus iterato in ius uocabant, ut responderet tam pro se quam pro homine suo Raynero. At ille ius et audientiam despiciens, ad arma se contulit, per episcopium, prope usque uirdunum, preda et flamma degrassans, primum et secundum excursum fecit; sed in armis receptus, utrobique uictoriam ecclesiastice parti  inuitus reliquit. Utque excursus eius interciperetur, presidium apud Bertini-curtem  ipse presul firmata munitione posuit, itemque, quia non hoc suffecerat, ipsum castrum Balneium obsedit. Cotidie grauissime ab utrisque partibus pugnabatur, cotidie militares Heinrici extra aquam in tuto positi insidias nostris moliebantur. At Hugo, filius comitis Raynaldi, cum ducentis fere militibus una  dierum a suis digressus, iter ad uiennam castrum intendit, ut Heinrici partes infestaret: cum ecce in medio uie positus a nuntiis et ipsis pedum uestigiis hostiles cuneos uersus suos transisse comperit, eosque ex uestigiis tractis insecutus, inopinatis eis male in tuto positis et securis incurrit, et quater uicenos circiter ex eis cepit, equis eorum cum omni preda [52 1Kb] retentis. Pauci fuga lapsi ad uiennam refugiunt, Heinrico in infirmitate iacenti, qui nuper equo lapsus mota de loco spatula grauiter lesus erat, tristes suorum euentus referunt, hostes mox eo uenturos ex timore superadiiciunt, eum multa dolentem inde exportantes ad tutiora effugiunt, ita ut mox uienna a nostris ut uacua capi potuisset, si insecuti fuissent. Heinricus  omnibus diffidens et a suis nobilioribus, quos pene omnes episcopalis militia ceperat, coactus, pacem petiit, et mox ut conualuit uirdunum uenit, de omnibus impetitis in ius stetit, et omnia subiectus et obediens correxit. Primo autem omnium castellum ab episcopo obsessum iusserat reddi; quod et episcopus euertit, facto communiter interdicto, ne quis unquam ruinas eius resuscitare ausit.

36. Anno episcopatus sui quarto decimo  domnus episcopus iter Ierosolimitanum uouit; cuius uotum diutina deuotione conceptum, ita suis celauerat timens impediri, ut crucem eundi de more baiulare eum ecclesia sua ante uideret quam iturum audisset. Non immerito tunc timuimus, ne  reddita per eum libertas nobis iterum eo absente a tyrannis auferretur. Sed affuit Dei misericordia, cuius nutu Celestinus papa , qui Innocentio tunc successerat, et tota Romana ecclesia pium episcopi uotum pie impediuit, et ne ultra Romam procederet inhibuit, et dignum pastorem ad oues destitutas, quas lupi iam inuadere meditabantur, remisit. Interim maximus uentorum turbo inhorruit et inauditas siluarum turrium et domorum strages in his Galliarum partibus dedit. Continuum uenti flatum et inundationem pluuie secuta est frugis sterilitas, uini autem multo maxima. At episcopus letante ecclesia reuersus, mox duos lupos ouibus suis insurgentes, unum cepit, alterum compescuit. Albertus enim de castro Sancte Manehildis, quod  innumeras ab episcopio predas contraxerat, cum iterum predis insisteret et in publica contra episcopum arma aspiraret, cum paucis et pene inermibus insequente, preda retenta est, ipseque captus et abductus est, et predata reddere coactus, pro sui dubia liberatione nunc totus pendet in episcopi manibus. Robertus quoque de castro Confluentie  , qui rebus ecclesie armatus inhiabat, multis repulsionibus compressus, perdomitus et ad pacem petendam  est coactus. Plane non modice Dei gratie ascripserim, quod honorabilis episcopus istos quatuor tyrannos quasi quatuor celi uentos, Robertum ab oriente, Albertum ab [53 1Kb] occidente, Raynaldum a meridie, et Heinricum a septemtrione, tam feliciter, ne graui flatu suis ingruerent, compresserit et compescuerit. Cooperatores quoque digni presulis in omnibus istis, tam in repellendis malis quam in bonis inferendis, sua laude nequaquam priuauerim. Horum de clero primi occurrunt: Albertus primicerius et archidiaconus, uir prudens et in curia duorum imperatorum Lotharii et Conradi pro magno habitus; Guillermus uenerande memorie decanus; Richardus elegantis indolis et bone spei archidiaconus, referens nomen propinqui matris sue et  episcopi nostri sancte memorie Richardi et auunculi sui alterius Richardi uirdunensis electi episcopi; Andreas archidiaconus, filius Petri de Miroalt [54 1Kb] , qui pre cunctis nobilibus sui temporis uirdunensi ecclesie fidelis extitit; Ioannes item archidiaconus, cuius hortatu fratres eius Raynerus et Odardus ecclesie nostre dederunt alodia Chemeium cum ecclesia, Duncheium  , Bruncurt et uillare; Petrus cantor, Hugo thesaurarius. Emelinus scolasticus, omnes tres insignis sapientie et magnanimitatis, totusque reliquus clerus omni industria et honestate morum preditus.

Hic finem habemus materiei et temporis, qui est annus 1144 uerbi Dei incarnati, septimus Conradi  regnantis, primus Lucii papantis, quartus decimus Alberonis nobis episcopantis. Cui adesse usque in finem diuinam imploramus clementiam, ut que eum [55 1Kb] ad uendicandam sancte ecclesie libertatem prouexit et in omnibus hactenus direxit, ipsa eidem inspiret et in omnibus assit, ut bona totius sibi commisse ecclesie, que ablata sunt recuperare, que diminuta redintegrare, que integra permanent conseruare, aliaque super acquirere uelit, instet, possit et perficiat, quatinus ecclesie, cui factus est nobilis defensor, fiat eiusdem insignis propagator, proinde duplicem palmam recepturus a Christo. Porro petimus ut de hoc opusculo nemo nobis calumpniam struat, quia, cum sola uera nos scripsisse putemus, quicumque uerius insinuauerit, meliorem sententiam  sequi in omnibus parati sumus. Et bona quidem ad exemplum, mala autem ad quorundam cautelam posteris retulimus, utque ipsi eadem suis posteris faciant mandamus, ne, sicut nunc incurie patres nostros notamus pro non scriptis sui temporis gestis que ignoramus, ita et ipsi iuste a posteris suis, si non scripserint, culpentur. Multum enim ualet preteritorum memoria et ad excitandos bonos et ad reprimendos malos [56 1Kb] .





CONTINUATIO.

 1. Pii et uenerabilis patris nostri Segardi preconiis, a quo non longe superius digressi sumus, eximendum uereor, quod ei, gratia meritorum interueniente et effectu bonorum operum subsequente, meruit cumulari. Propterea ad ipsum iterato conuertamus stilum. Is igitur abbas omni studio dare cepit operam ecclesie utilitatibus, et tam per se quam per coherentes sibi fratres intus et exterius inuigilare. Denique de uenerandi patris nostri uitoni sacrosancti corporis honorificentia cepit in dies animum sollicitare, coaceruatisque, prout potuit, auri et argenti impensis, decreuit omnimodis illud decore multo sublimare. Sed, proh dolor! in breui ultima sorte pulsatus, post triennium suscepti officii, defuncto aurifice qui opus illud inchoauerat, et ipse  uenerabilis pater anno Domini 1143, haut multo post defungitur et in capitulo huius monasterii sepelitur; cui uenerabilis pater. Cono in regimine subrogatur. Qui ordinatus, multo animi ardore impulsus, tanto nisu ceptum opus, quod uenerabilis predecessor suus inchoauerat, deliberauit perficere, et Deo se prosperante, ut deliberauerat, ungue tenus illud studuit honorificenter complere. Explicito igitur tandem tam operoso opere, a multis quam sepissime deliberatum fuerat, quatinus tam per domnum pontificem quam per religiosos abbates seu boni testimonii uiros corpus beatissimum in tam honesto loculo transponeretur certo anni tempore, quo tante transpositionis celebritas annuatim sollempnis de cetero haberetur. uerum ut liquido claret  et ex facti fine colligi potest, nec cooperatio diuina affuit, nec ipsius sancti uoluntas uotis eorum tunc intercessit. Procedente uero tempore, anno scilicet incarnationis dominice 1147, quo expeditio christianorum contra paganos a toto Romano imperio processit,---

Quam presignauerat iam uisa in antea stella,
   Spargens lucifluas in regna propinqua iubas;
Quod plane signum signabat uelle supernum,
Gentes prophanas pessum dare regna Romana;
Quo nunc deuote properat gens christicolarum,
Ultrici dextra cupiens hos iure ferire,
Qui Christi matrem studuerunt exhonorare---
 domnus papa Eugenius in Franciam uenit, et ad consecrandam beate uirginis principalem ecclesiam a domino presule uirdunensi Alberone nomine  multa prece euocatus, Nonas Nouembris , tripudiante tota hac ciuitate, urbem ingreditur. Qui, audita huius sancti opinione, et quod ipsius sacre depositionis sollempnitas u Idus [57 1Kb] eiusdem mensis  celebranda erat, ad cenobium istud cum suis cardinalibus et domno pontifice uenit, et condigna reuerentia seu laudum preconiis susceptus, uidens loculum satis honorificentissime preparatum, laudauit, benedixit, et in eo corpus uenerandum ipse cum domno pontifice, astante innumera plebium multitudine, transposuit, et mox ipse uenerabilis pontifex adorsus diuina celebrare, post lectionem euangelii ambonem cum predicto pontifice et quibusdam aliis ascendens, inter cetera sue sancte predicationis uerba plurimum sancti  huius honorificentiam extulit, ad ultimum uero eius festiuitatem tam ipse quam episcopus toto episcopatui celeberrime singulis annis sollempnizare indixit. O quam innumerabilis turba huic sacre interfuit sollempnitati, uirorum scilicet ac mulierum, que ad deosculandum caput sanctissimum certatim deuoteque irruens, odorem mirificum se ab eo haurire gaudenter testabatur et testando mirabatur, et quam plurimi illacrimabantur.

Hinc perpendendum, quanto sit honore colendus,
Quem sic disposito Christus prouexit honore,
Quod uir apostolicus, togata gente relicta,
uenit ad hos fines et nos hac dote beauit,
Dum sanctum coluit manibusque suis relocauit,
 Et post tale decus celebrem per secula sanxit.
Istud consilium diuinitus esse statutum,
Nemo quis dubitet, sed cuncta regens sapienter
Ut placuit uel disposuit, sic sanctum mirificauit.

2. Albero uero episcopus, uir generosus et approbati meriti, labore affectus et tedio, etate fractus et senio, episcopatui resignauit, et tumultus ac frequentias populorum declinans, ad claustrum Sancti Pauli uirdunensis Premonstratensis ordinis requietionis gratia diuertit  Biennio uero ibi feliciter expleto in lectionum et orationum iugi frequentia, plenus dierum anno Domini 1158 in pace quieuit, qui in maiore ecclesia beate Marie mandatur sepulture.

 3. Alberoni successit in episcopatus regimine Albertus de Merceio  , uir excellentis ingenii, litterature uernans studio, qui sollerti sagacitate  ouium suarum curam gessit, et pro humane possibilitatis modulo causas erroris extirpauit, iactantie nescius et pauperum adiutor indefessus. Is uergens in senium etatis prouectu, glorie fallacis et seductricis refugus, deliberauit se iturum Claram-uallem, ut, sumpto ibi habitu, mundane conuersationis illecebras et omnes seculi pompas abrumperet, et pauper Christum pauperem sequens diuitias eternitatis acquireret. uerum preparatis ad meandum euectionibus et ceteris sibi necessariis, relictis omnibus, iter aggreditur, curru euehitur, urbem, populis salutatis, egreditur, ante portam beatorum Petri et uitoni uenitur; cum subito repentino modo miro res miranda miraculo dinoscitur euenisse. Nam currus, quo uir uenerandus residebat, disiunctis  compagibus et axibus confractis, dissoluitur, ita ut non passum itineris ulterius progredi ualuisset. uir uero sapiens et industrius et fide plenus, re inspecta et diligenter attenta, diuina gestam fuisse prouidentia estimauit, nec propterea, animo in contraria relapso, a proposito resiliendum cogitauit, sed omine in meliora commutato, monasterium beatorum Petri et uitoni ingreditur [hora illa qua minori tintinnabulo excitantur fratres ad matutinas [58 1Kb] ], conitiens dissolutionem uectigalis  aliquid ominis habuisse, quod itineris progressum potuit impedire, et reuoluens animo illud euuangeliste Marci, qui, cum a beato Petro missus euuangelizandi causa Alexandriam nauigio nauem egrederetur,  calceum rupit; quod attendens et Deo gratias agens, iter suum expeditum esse perhibuit  ; quod simili modo idem uenerandus episcopus noster Albertus sibi euenisse assignauit. Qui, continuo petito habitu ab abbate Conone et obtento, Deum sibi astitisse euidenti beneficio comprobauit. Quid uotorum ibi conceperit, quantum affectionis impenderit, quam pure se circa aram mactauerit, Deo constitit et constat soli; quique, eum sibi fuisse gratissimum, monimentis pretaxatis declarauit. Hic tantillo tempore quo superuixit cepit lectioni uacare et orationi incumbere, sicque postmodum, modico dilapso tempore post habitus susceptionem, uotiuas Deo reddens gratias, deposita carnis sarcina, anno dominice incarnationis 1162   spiritum exalauit, ac coram altari beati Laurentii in nostro monasterio sepelitur. Huic succedit Richardus electus, uir nobilis, cognomento Infans, qui deuotionis gratia transmarinum iter arripuit . Richardo uero succedit Arnulphus episcopus .

 4. Item uenerabilis patris nostri Cononis abbatis gesta memoria dignissima breuiter replicanda dignum censuimus; qui pre multis predecessoribus suis in huius cenobii innouatione et restauratione prouidus ualde et sollicitus extitit, diuersisque operibus auri et argenti, palliorum, tapetium, librorum aliorumque ornamentorum ecclesiam istam admodum meliorauit, honestauit et decorauit. Altaria  Flauiniaci, Noui-uillaris  ab episcopo Tullensi huic ecclesie dari obtinuit. Item altare de Walemeis  ab episcopo et archidiacono Catalaunensi [59 1Kb] obtinere promeruit [procurante [60 1Kb] domno Gozuino uenerabili priore de Calida-fontana]. Alodiumque in uico Sancti Amantii ad usus ecclesie acquisiuit. Et ut bonorum est semper in melius  proficere, turres lapideas  post opus librarii a fundamentis erexit, quarum opus usque ad consummationem perduxit, et in die etiam anniuersarii sui 10 solidos apud Nixeuile  fratribus assignauit. Nec silendum arbitror, quantum honoris eidem domnus papa impenderit, quantumque gratie ipsi accreuerit, quia, cum idem domnus papa concilii gratia de more celebrandi Remis aduenisset  et omnes tam abbates quam episcopi in suis sedibus et subselliis resedissent, contigit tandem uenerabilem patrem nostrum abbatem Cononem illo tardius aduentare. Qui cum indutus sacris uestibus concilium introisset nec haberet sedem in qua potuisset residere, humi resedit. Ad quem cum domnus papa  oculos inclinasset: Hic est, inquit, qui gratie maioris honorem et reuerentie potioris fauorem Gallicanis omnibus, ex quo cisalpinaui, nobis exhibuit. Et e uestigio misit ei in argumentum dilectionis curulem, in qua solitus erat residere; qua ille humiliter et cum gratiarum actione recepta, desuper resedit. Per hoc clarere potest successoribus suis, quam excellentis glorie extiterit, quem summus pontifex pre omnibus et coram omnibus sic honorare uoluerit. Is igitur, ut erat multa excellens prestantia sub rigoris regularis disciplina, quam plures personas preconiis dignas imitatores sui et heredes ac optimorum locupletes stipendiis meritorum educauit, et sanctis moribus et honestis in Dei laudibus informauit, uidelicet Iacobum dictum de Bras, qui fuit  abbas Sancti Agerici, domnum Bernaclum [61 1Kb] priorem Claustralem, domnum Warinum priorem de Flauignei, domnum Gozuinum priorem de Calidafontana  , domnum Gerbodonem priorem, domnum Segardum, domnum Godefridum, domnum Haymonem et multos alios, quorum nomina in libro  uite asscripta per Dei misericordiam credimus. Obiit autem uenerabilis pater noster Cono anno Domini 1178, et sepultus est in ecclesia.

5. Sortito igitur Arnulphus  , uir insignis litteratura et moribus, pontificatus regimine, cepit cura sollerti negotia sui officii tractare, iura tueri. Erat enim argutus in consiliis et eloquio facundus. In illis diebus surrexit quidam miles Albertus nomine, cognomento Pichot, dominus de Sancta Manehilde [62 1Kb] , uir spurius et tocius malitie presumptor. Iste furcifer et filius ire cepit episcopatum uirdunensem et Cathalaunensem infestare, bona ipsorum diripere, uillas depredari, domos conflagrare. Arnulphus igitur episcopus uirdunensis calamitati suorum condolens, confederatis undecumque principibus,  deliberauit, ut castrum quo ille minister sathane diuertebat obsideret. Congregato quippe exercitu et agminibus ordinatis cum armorum apparatu et ceteris ad usus bellicos necessariis, illo diuerterunt, castra locauerunt et excubitores posuerunt. Euolutis itaque aliquantisper diebus, cum iam grauioribus pugnis desudassent, a quodam sagittario e murorum propugnaculis idem episcopus capite sagitta percussus interiit . Exercitus uero turbatus et ex desolatione sui principis confusus, et ab hoc diffusus, et principes quique ad sua non sine mesticia repedauerunt, episcopi quoque cadauer uirduni detulerunt, quod in maiore ecclesia beate Marie semper uirginis sepulture  mandauerunt  , anno Domini 1181. Cui successit Henricus de Castris.

6. Defuncto uenerabili patre nostro Conone , Richerus, homo mire simplicitatis, concordi uoluntate tocius capituli eligitur in abbatem; qui, fere per annum benedictione suspensa, a uenerabili episcopo Arnulpho conuenitur et hortatur, ut benedictionis sacramenta de more susciperet et pastoralia negotia cura peruigili exerceret. At ille impatiens pastoralis oneris et laboris, abbatie in continenti renuntiauit. Post Richerum eligitur Petrus de Briei ; qui cum more electi duceretur in ecclesiam in sede pastorali intronizandus, Arnulphus episcopus timens, ne, si idem Petrus abbatizaret, sibi scandalorum spinas suscitaret, ipsi Petro uiolenta  manu occurrit; dicens eum esse de dominio comitis Barrensis; et ob hoc honore prelature priuatus est. Qui tamen non multo post tempore apud Sancti Petri montem  in abbatem erigitur [63 1Kb] ,  post multum uero temporis, resignata cura, apud Sanctum uitonum repedauit . Isti succedit Alestannus iunior, uir admodum religiosus , et ipso anno hominem exuit, et sepultus est infra ecclesiam, iuxta ostium capelle Sancti Christofori; cui successit Alestannus senior, non minoris religionis quam suus predecessor, qui, quinquennio in sollicitudine pastorali peracto, amministrationi abbatie spontaneus renuntiauit , et residuo uite sue tempore apud Bekenele degens, lectioni diuine uacans et orationi insistens, uitam felicem feliciore morte terminauit, et in monasterio eiusdem loci coram altari sepultus est. Alestanno uero seniori Thomas abbas Maurimontis  subrogatur, uir natura et moribus generosus. Hic cappam  nigram aurifrigiatam comparauit, ruinas ueteris refectorii fratrum decenter resarciuit, tectum et celaturam renouauit. Porro prepositus Sancti uitoni Hugo loco Thome in abbatem [64 1Kb] erigitur; qui inuidie stimulis agitatus et amore cupiditatis succensus, potenti obiurgatione uerborum cepit Thomam abbatem Sancti uitoni lacessere [65 1Kb] et contra ipsum simultates concitare, personas uirdunenses donis et adulationibus allicere, quatinus ipsum ualeret ab officii prelatura amouere, ut istius sede fungeretur. Abbas igitur, fraudis expers artisque fuscate nescius, simultatum et seditionum impatiens, cura pastorali cessit, ne, re occasione sui uergente in deterius, fomentum facinoris esse uideretur  et monasterium cui preerat rerum suarum et honorum dispendium pateretur. Qui tandem in Noua uilleta  bene uiuens aliquanto tempore, uita priuatus est, ac in ecclesia sepultus requiescit. Hugo uero abbas Maurimontis, qui et prepositus huius ecclesie fuerat, Thome succedit ; qui cum abbatizaret apud Maurimontem, cancellum ecclesie cum cripta sumptuoso opere ac decenti fabricauit. Factus autem abbas huius ecclesie, altare de Bulleinuile  ab episcopo Alberto acquisiuit, uineam uero maiorem, que dicitur Noua, iuxta Scantiam [66 1Kb] plantari et excoli fecit; qui postmodum, seditione orta ab eisdem a quibus erectus in abbatem fuerat, diuino in se retorto iuditio, acriter cepit infestari, ut qui excitatis contentionibus  predecessorem suum contumeliauerat, et ipse modo non dispari pari ludibrio subiaceret, sicque contentionibus in publicum agitatis, quia non ualuit nec debuit resistere, decimo anno ab ordinatione  sua  cessit prelature. Post hunc Stephanus prior de Sancta Margareta et de Domna Maria, monachus Cluniacensis, eligitur et in abbatem erigitur, ad rogatum et hortatum generose matrone Agnetis comitisse Barrensis, sororis Lodowici illustris regis Francorum. Qui cum regimen istius monasterii esset adeptus et quadam die in presentia dicte comitisse astitisset, interrogatus ab eadem, qualiter tantorum rudera debitorum, quibus sua tenebatur obligata ecclesia, ualeret exstirpare. At ille ore irreuerenti et infrunito presumptuose respondit se fidutiam permaximam habere in rubea tunica beati uitoni. Quo dicto, continuo pena sequitur meritum, et ecce in conspectu matronarum et baronum et omnium qui aderant, ob contumeliam  sancto irrisorie illatam, acerrima percussus paralysi cecidit, spumare cepit et se ipsum unguibus discerpere; sicque ultione castigatus debita, elinguis perpetuo permansit, ut ceteris terror incuteretur et daretur exemplum sanctis deferendi. Hoc uiso, comitissa iussit eum tolli et in grabatum deferri; qui postea reductus ad istam ecclesiam, modico post tempore resignans abbatie, ad Domnam Mariam reuersus, aliquandiu ibi commemoratus exspirauit.

7. Effusa igitur contentione super principes, cum errarent in inuio et non in uia, suscitatum est scisma inter regnum et sacerdotium. Et ecce cum talis inter principes orbis terre agitaretur contentio,  Henricus de Castres  Arnulpho subrogatur ; qui fauens consilio, auxilio, fide et affectu parti imperatoris excommunicatione publica percellitur. Interea Folmarus Treuirensis archiepiscopus pro sancte negociis ecclesie et suis aliquandiu Rome commoratus, regreditur. Et quia feruente guerrarum nebuloso turbine Treueri nequibat repedare, Remis concilium super rebus ecclesie ordinandis et excessibus corrigendis constituit celebrare; sicque conuocato clero uirdunensi, Henricus, qui sacerdotio resistebat, iudicio cleri compellitur episcopatui resignare. Quo facto, Leodium reuertitur; qui, recuperato personatu et prebenda, quibus iam dudum insignitus fuerat, ibi per aliquod [67 1Kb] tempus remoratus, morte preuentus ultimum  clausit diem , occubuit  ; cui succedit Robertus primicerius.

8. Anno dominice incarnationis 1197 uenerabilis pater Lodowicus, uir gratia et moribus preditus et in lege Domini quam plurimum sollicitus, Stephano subrogatur et nostro monasterio abbas preficitur, uenerabili fratre suo Alberto episcopante, qui ecclesiam suam inuenit multitudine debitorum obligatam et bonis temporalibus destitutam, in tantum ut ere grauaretur alieno et maxima pars fructuum ecclesie in solutionem cederet usurarum. Ne igitur ipsa ecclesia maiori possessionum suarum parte in posterum cogeretur exheredari, curtim de Bollai  cum eius pertinentiis omnibus, excepta  uilla de Leimerfelt, et quicquid ecclesia nostra habebat apud Criemenges [69 1Kb] , uiro nobili domino Thome de Bollai uendere compellitur. Hic cum etate iuuenis ecclesie curam suscepisset, paupertatem in se sustinuit, superflua queque uitauit, paulatim bonis operibus proficere cepit, et non post multum tempus ecclesiam, per dissolutionem et contentione precedentium religione et honestate ad nichilum fere redactam, ad bonum statum, diuino [70 1Kb] cooperante adiutorio, reduxit. Predictus autem pater noster apud principes et magnates gratiosus et famosus existens, altaria Montis Sancti Martini, uillaris, Baylodii, et ecclesiam de Rohons [71 1Kb] a Treuerensibus acquirens, ab episcopis autem uirdunensibus  altaria de Rehericuria  et de Nouauilla cum appenditiis, huic ecclesie donari obtinuit. Et ut bonorum est proprium semper in melius proficere, reditus competentes ad usus infirmorum et debilium infirmarie assignauit, elemosinariamque nouam integraliter cum capella construxit. Aduocatiam [72 1Kb] quoque de Calido fonte cum laborioso sumptu acquirens, istum prioratum, qui ad uictum unius monachi uix sufficere poterat, diuitiis et reditibus ampliauit. Quia uero longum est enarrare per singula, in quibus ecclesiam meliorauit, prioratus emendauit, loca nostra remota et proxima ad bonum statum reuocauit, multis omissis, aduocatiam Montis Sancti uitoni a uiro nobili Goberto de Aspero-monte quingentis libris emit;  ecclesiam quoque nostram supellectilibus auri et argenti decorauit, tabulam argenteam ante maius altare decenter fieri fecit, claustrum a fundamentis erexit, et fere omnes officinas reparauit, et in ultimo uite sue termino opus nouum decorum et sumptuosum in monasterio incepit, in cuius parte loci monasterii, in capella scilicet beate uirginis, se constituit sepeliri [73 1Kb] . In die etiam anniuersarii  sui quadraginta solidos super domum unam in macello fratribus assignauit, quorum medietatem in anniuersario pie recordationis abbatis Richardi iussit expendi. Huius temporibus floruerunt uenerabiles et honeste persone, per quas ius, ratio, discretio, religio, et honestas, uiguit et floruit in ista ecclesia; ex quibus tres apud Sanctum Agericum abbatizauerunt successiue, Martinus uidelicet bonus et honestus, post Martinum Iacobus, uir admodum religiosus et scientia litterarum imbutus; post Iacobum Nicholaus, huius loci thesaurarius. Hic Nicholaus abbatiam Sancti Agerici muro forti circumdedit et curiam extra [74 1Kb] ambitum murorum renouauit, horrea reparauit et extruxit [75 1Kb] .] Nicholaus uero de Chastes in Walciodorensi et Hasteriensi   monasteriis in abbatem est assumptus. Preterea floruerunt in hac ecclesia uiri religiosi Stephanus dictus Tyecans, Renardus frater eius, Wernerus dictus Paganus, Hugo dictus de Belloloco, Reynaldus, item Hugo dictus Faber; qui, humeris oneri uiriliter suppositis [76 1Kb] , Lodowicum uenerabilem patrem nostrum in melioratione ecclesie strenue consiliis et auxiliis, fide et affectu adiuuerunt.

9. Roberto uiro strenuo in pontificatus culmine sublimato, uiriliter et discrete negotia pontificatus procuranti opposuerunt se duo nobiles uiri Herbertus  Dyuous  , decanus Remensis et canonicus  uirdunensis, et Theodericus decanus uirdunensis  , dicentes eum esse neophytum et illitteratum nec dignum pontificatus honore, et in tantum eum uexauerunt ut personaliter ire Romam urgeretur  . Hic, designato eidem a summo pontifice termino, pontificatu cedere compulsus est; qui cum uirduni reuersus esset, infra terminum sibi prefixum lutea mole deposita, in maiore ecclesia mandatur sepulture . Hoc defuncto, succedit Iohannes de Aspero-Monte, gloria dignus et honore, qui deuotionis feruente spiritu monasterium quod dicitur in Prato  a fundamentis cum quibusdam officinis ibi erexit, canonicos introduxit, reditibus ampliauit; qui, septennio uirduni feliciter peracto, ad episcopatum translatus est  Mettensem. Huic succedit Radulphus  cantor Laudunensis , uir mitis et mansuetus, qui dedit nobis altare de Rarecort; qui, uiginti et uno anno in pontificatus regimine peracto, homine deposito, in maiore ecclesia sepelitur . Radulpho uero defuncto, Guido de Triagnel pontificatus sortitur honorem; qui dum uirduni aduentaret in sede pontificali intronizandus, Hatoniscastro adueniens, febre correptus ualida, defunctus est, et sic gaudio in merorem commutato, uirduni aduectus est ac sepultus in ecclesia maiore. Isti successit Guido de Melloto eodem anno [* 13Kb] .  Qui cum uiginti iuratos ciuitatis, qui sibi dominium  et iusticiam eiusdem urbis usurpauerant, uellet deiicere, urbem obsedit, omnem clerum ex eadem prius exire compellens et interdicto subponens ciuitatem. Qua durante discordia, multa dampna ecclesiis et monasteriis tam in mobilibus quam in edificiis, intus ciues, exterius episcopus et predones  irrogarunt. Inter que turrem Sancti Pauli cum campanis ciues funditus deiecerunt. Qui, inquam, Guido episcopus obsidionem exercitus diu sustinere non ualens, demum urbem tribus locis, uidelicet Carniaco, Dyeia, Wentronuilla  1Kb] , munitionibus militum circumdedit et uallauit; infra  quod tempus ciues urbem quadam die, uidelicet feria secunda post festum sancti Bartholomei, cum manu forti et armata exeuntes, numero tredecim milia ad bella expediti, eos  , qui interius in munitionibus erant supradictis, uiriliter inuadentes, cum uix essent numero trecenti, eos tamen deuicerunt, et ex eis captos duxerunt fere trecentos; in quo conflictu ceciderunt centum uiri uel amplius. Quo facto ciues ualde perterriti et attriti, demum pacem episcopo offerentes, pro ciuibus quos captos tenebat dantes decem milia libras, omnem ei suam iusticiam quittauerunt, et prefati uiginti iurati ceciderunt, et sic pace inter clerum et ciues reddita  , ipso anno circa purificationem beate uirginis translatus est de uirduno ad episcopatum  Altisiodorensem [82 1Kb] idem episcopus, pace nondum [83 1Kb] bene confirmata.

10. Cum uenerabilis abbas Lodowicus senio fessus resignasset, presentibus uiris reuerendis patribus,  scilicet Iohanne Mettensi, Rogero Tullensi Radulfo uirdunensi. Willermus abbas Sancti Mansueti eligitur. Qui cum monachus huius loci factus fuisset prior Flauiniacensis, inuenit dictum prioratum ecclesia et omnibus officinis omnimode dirutum et ad nichilum redactum. Hic appendens in statera considerationis, sibi ad dedecus cedere si deses existeret, et ad meritum si strenuus emendationi loci insisteret, Deum, cui familiare est etiam non rogantibus multa prestare, sibi in adiutorium inuocauit, et tanto operi tantoque oneri humeros apposuit; qui, diuino se brachio sustentante, primo anno tigna, laquearia, tecta et celaturam ecclesie cum turri, ueteribus operturis putrefactis abiectis, usque ad summum restaurauit. Capitulum quoque  cum dormitorio, refectorium cum granariis satis competenter et honeste resarciuit. Horreum etiam, quod sepibus circumseptum erat et clausum, sumptuoso opere et forti de nouo construxit, grangias  circumiacentes meliorauit, decimas Dynuas  et de Chamont, que per 40 annos prioratui Flauiniacensi sublate fuerant a comite Lunarisuille  , per industriam suam et laborem, et per ducem Lothoringie Matheum ad locum suum reuocauit, et fere medietatem uille de Flauignei, quam dux Lothoringie Matheus sasiuerat et suo dominio mancipauerat, cum multis rebus aliis reacquisiuit. Quam commodus huic loco extiterit, ipsis rerum et edificiorum monimentis declaratur. Igitur pro huiuscemodi et aliis bonis ad abbatiam Sancti Mansueti ipso inuito tractus fuit. Qui illo transuectus, inuenit ecclesiam tam bonis spiritualibus quam temporalibus dissipatam et grauibus debitis oneratam. Omnes fere reditus ecclesie profundissimo debitorum  diluuio submersos reperit, et calices, textus, cruces casulasque et meliores cappas inuadiatas inuenit, ita quod sortis dilatio usuras parturiret ampliores; tectum ecclesie, celaturam, clausuram quoque curie reparauit, alias etiam officinas meliorauit, industria sua et labore debita minorauit, usuras leuiauit, uniuersa que oppignorata erant redemit, reditus ampliauit, ecclesiam de Clateigneis a comite Tullensi cum appendiciis suis, altare uero ab episcopo Tullensi Rogero acquisiuit, altare etiam de Germai et de Bures ab eodem episcopo cum appendiciis suis obtinuit, et multa alia, ex quibus emolumentum ad annuam ualentiam centum librarum possit prouenire, ecclesie Beati Mansueti acquisiuit infra spatium octo annorum et dimidium,  quibus prefuit ecclesie illi. Qui, inquam, Willermus abbas ecclesiam dictam, cui preerat, non spiritualibus solummodo, uerum etiam temporalibus copiosissime extulit incrementis. Hic de priore suo Iacobo dicto de uignuoles, cuius uitam et mores satis compositos et honestos nouerat, de assensu Radulfi uirdunensis episcopi abbatem apud Sanctum Agericum creauit. Hic pius et mansuetus, quamuis breui abbatizauerit tempore, nomen bonum loco illi acquisiuit. Fuit enim ualde gratiosus et multa bona in loco illo operatus est.

11. Igitur uenerabili patre nostro Willermo abbatizante, seditio, de qua supra mentionem fecimus, que inter episcopum Guidonem de Melloto [86 1Kb] ex  una parte, et ciues uirdunenses ex altera uersabatur, in tantum inualuit, ut episcopus predictus quacumque potuit, res, reditus et bona nostra manu uiolenta subripuerit. Comes uero Barrensis hinc, dominus quoque de Aspremont inde. Bonis ergo nostris datis undecumque in direptionem, compulsi sumus necessitate urgente locum nostrum inuiti deserere. Dispersi igitur per nostros prioratus et per alia loca, tamdiu irrequieto ibi mansimus animo,  quousque lis utrimque sedaretur. Interea ciues uirdunenses timentes, ne episcopus castra locaret et excubitores poneret in turribus nostris, quibus arceret introitum et exitum ciuibus, proposuerunt turres deiicere, ne eis essent impedimento. Lapicidis ergo generali edicto congregatis, ceperunt turres instrumentis suis ferreis effodere, ut eas ualerent facilius deiicere; cuius rei geste memoria monimentis patentibus in posteros perpetuo poterit deriuari. Hoc uiso, uenerabilis pater noster Willermus animo grauiter consternatus, ciues cepit multimodis rogatibus pulsare, ne tantum facinus perpetrarent. Qui nullatenus rogatui ipsius uoluerunt acquiescere, nisi sub tali conditionis pactione, quod, si episcopus occasione turrium ipsis aliquod grauamen  inferret, predictus abbas cum capitulo teneretur eis in duobus milibus libris fortium obligatus [87 1Kb] . Obsidibus igitur datis et pactione confirmata, turres in statu suo permanserunt. Ciues uero clausuram curie, domum portariam et lapides ecclesie, sculptos multis sumptibus et politos, ad ualentiam fere trecentarum librarum, ad clausuram suorum menium et propugnaculorum deduci fecerunt. Episcopus igitur his et consimilibus in iram concitatus, uidens se nichil posse inferre grauaminis ciuitati et ciuibus, omnem Scantiam a summo usque deorsum et totum suburbium superius usque ad Sanctum Amantium, ut saltim uel sic furori suo satisfaceret, igni fecit concremari.

12. Huius temporibus cum Fridericus imperator  in superbia et abusione in ecclesiam Dei rabie deseuiret efferata et fraude heretica serpentino lapsu uniuersum pene orbem inquinaret, summus pontifex Innocentius Iu, reluctandi gratia Lugduno Gallie appulit , non ut hostiles conflictus timidus declinaret, sed ut potius et securius reluctari ualeret. Fidei igitur armatus clipeo, adiutorio fretus diuino, ei se uiriliter opposuit, ne ueritatem falsitas obumbraret, ne equitati iniquitas preualeret, ne fidem perfidia debellaret. Exerto igitur potentissime Petri gladio, in ipsum excommunicationis dictauit sententiam. Post hec communicato tocius cleri consilio, uniuersalis ecclesie iudicio predictus Fridericus sceptro imperialis honoris priuatur  ; cuius sede landegrauius sublimatur, ut catholice fidei materiali gladio ferret auxilium, ut ab altero alterius insufficientia suppleretur, cum hi duo gladii mutuum a se mendicent auxilium atque ad inuicem sibi uires debeant alternas impertiri; qui breui superuiuens tempore, suis morte sua intulit mesticiam et dolorem. Isto sublato de medio , erectus est in regem uir nobilis Willermus, miles acerrimus, filius comitis de  Holande; qui multis commissis preliis contra regem Conradum, filium predicti Friderici apostate, et aliquibus captis munitionibus et castellis, innumeras perpessus est insidias et dolores. Innocentius uero summus pontifex pro tuicione ecclesiastice libertatis, se ad omne discrimen obitiens, ecclesieque Dei persequutionibus commoriens, exactionibus inauditis et importunis cepit omnem ecclesiam et monasteria enormiter exhaurire, ita quod uicenariam, deinde denariam partem omnium redituum et decimarum in donatiuis milicie sibi dari ab omni ecclesia et monasteriis compelleret, eos uero qui negarent excommunicationis sententia percelleret; cardinales uero hinc, summus pontifex inde, tam in uicenario quam in denario, tam in pensionibus  quam in procurationibus et subuentionibus, in mille  libras [ecclesiam [88 1Kb] nostram] grauauerunt [89 1Kb] . Cum igitur mirabiles essent elationes maris et mirabilis in altis Dominus , statuit procellam eius in auram, et ille, qui imperat uentis et mari, imperio suo imperauit, imperatori ne imperaret; humiliauit enim eum is, qui est ante secula, qui humiliat omnem altitudinem extollentem se aduersus scientiam Dei. Nimis enim oppresserat et in conculcationem dederat ecclesiam Dei. Preterea ille Fridericus, qui uehementi scismate turbauerat urbes et regna concusserat, corruit cum Dagon, sortem habiturus cum Chore, Dathan et Abyron, quorum imitatorem se fecit, ecclesias in Christi contumeliam conculcando et ipsorum bona depopulando. Quo defuncto, domnus papa Mediolanum  repedauit .





ANNALES SANCTI uITONI uIRDUNENSIS.

 96. Passio sancti Dyonisii. Sanctus Sanctinus cum Antonino ex precepto beati Dyonisii post martyrium ipsius Romam tendens angelica uisitatione edoctus, ad urbem Clauorum, que uirdunum dicitur,  diuertit; uerbum Dei ciuibus predicans, multos conuertit et ecclesiam in honore beati Petri construens et consecrans, ab ipsis christianis quos conuerterat episcopus eligitur primus.

360. His temporibus post uastationem Hunorum ecclesie refloruerunt, et Pulchronius, discipulus Lupi Trecassini episcopi, ecclesie uirdunensi 5. episcopus preficitur.

503. Transitus sancti Firmini episcopi uirdunensis. Cui a Clodoueo rege beatus uitonus substituitur, et intronizatur in sede pontificali.

518. Annunciatio sancti Agerici.

528. Transitus beati uitoni uirdunensis episcopi.

554. Ordinatio [90 1Kb] episcopatus sancti Agerici.

602. Obiit sanctus Agericus; succedit Caramerus.

 688. Pipinus, Ansegisi filius, cepit regnare. A cuius temporibus beatus Madelueus durauit usque ad tempora Karoli Magni.

Iste Pipinus dux et illuster princeps Francorum cum uxore sua illustra matrona Plectrude dederunt ecclesie Sancti uitoni uillam Paridam cum pertinenciis suis cum silua spaciosa que Nauca sancti uitoni dicitur, anno septimo Childeberti regis.

 758. Obiit sanctus Madelueus episcopus uirdunensis.

771. Petrus uirdunensis episcopus instituitur.

795. Obiit Petrus episcopus uirdunensis; succedit  Austrannus.

800. Obiit Austrannus episcopus uirdunensis; succedit Herilandus  .

847. Obiit Hildinus uirdunensis episcopus; succedit Hatto.

915. Combusta est ecclesia Sancti uitoni uirdunensis liba: [91 1Kb] memorie sanctorum.

920. Obiit Dado episcopus uirdunensis; succedit Bernoynus.

941. Obiit Bernoinus episcopus uirdunensis; succedit Berengarius, Ottonis imperatoris consanguineus.

952. De monasterio Sancti uitoni pelluntur clerici, subrogantur monachi sub abbate Huberto  .

 958. Obiit Berengarius episcopus uirdunensis; succedit Wicfridus, qui fundauit ecclesiam Sancti Pauli uirdun.

986. Obiit Wicfridus episcopus uirdunensis; succedit Adelbero.

990. Obiit Adelbero episcopus uirdunensis; succedit Heymo, qui fundauit monasterium monialium Sancti Mauri.

 1005. Obiit Fingenius abbas Sancti uitoni: succedit Richardus.

1025. Obiit Heymo episcopus uirdunensis; succedit Raymbertus, qui fundauit monasterium Sancti Agerici.

1039. Obiit Raymbertus episcopus uirdunensis; succedit Richardus.

1046. Obiit Richardus abbas Sancti uitoni; succedit Walerannus. Obiit Richardus episcopus uirdunensis; succedit Theodericus.

1048. Ciuitas uirdunensis a duce Godefrido et Balduino capitur, depredatur, et una cum monasterio Sancte Marie incenditur.

1049. Obiit beatus Odilo abbas Cluniacensis. Dedicata est ecclesia beate Marie Magdalene a  Leone papa IX.

1056. Obiit Heinricus imperator; succedit Heinricus puer.

1060. Obiit Walerannus abbas; succedit Grimoldus.

1064. Sancti Bartholomei capella cum atrio dedicatur. Et stella que dicitur cometa apparuit; quo etiam anno Haroaldus Anglorum rex interimitur, succedente Willermo.

1069. Obiit Godefridus dux, filius Gozelonis ducis; succedit filius eius Godefridus Gibbosus dictus.

1071. Obiit Ermenfridus canonicus et edificator ecclesie Beate Marie Magdalene.

1075. Rodulfus dux inuasit Saxoniam.

 1076. Obiit Godefridus minor dux; succedit Godefridus qui dicitur Bulloniensis.

1077. Rodulfus abbati Grimoldo succedit. Gelu ualidum 4 mensibus continuum.

1078. Obiit Grimoldus abbas.

1079. Bellum in Saxonia, ubi Rodulfus dux interimitur a Heinrico minore.

1080. Translatum est corpus domni episcopi Richardi, et sepultum est ante chorum in nouam basilicam Sancte Marie.

1082. Sedicio magna inter regnum et sacerdocium. Pro qua a monasterio sancti uitoni per septennium monachi sunt expulsi, scilicet usque post mortem Theoderici episcopi uirdunensis

1086. Bellum in Sathanaco.

 1087. Obiit Willermus dux Normannorum et rex Anglorum. uictor papa. Translatio sancti Nicholai in Bar.

1088. Obiit Theodericus episcopus uirdunensis; succedit Richerus, et Urbanus papa.

1091. Obiit Herimannus Mettensium episcopus.

1095. Consecratio Richeri episcopi. Concilium episcoporum pene totius orbis, exceptis Lothoringis Alemannis Baugariis, apud Clarummontem Auernie est congregatum.

1097. Stella que dicitur commeta apparuit.

1098. Obiit Urbanus papa; succedit Pascalis papa.

 1099. Obiit Rodulfus abbas; succedit Laurentius Iherusalem a duce Godefrido Bulloniensi et a christianis capitur.

1106. Imperatori Heinrico patri mortuo Heinricus succedit.

1107. Richerus episcopus obiit; cui succedit Richardus electus.

1111. Monasterium Sancti uitoni expulsis monachis a Richardo episcopo desertum. Heinricus, filius Heinrici dicti regis, Romam quasi pape Pascali satisfacturus ueniens, ipsum cum cardinalibus infra beati Petri ecclesiam tradicione cepit et in cenoso loco trusit.

1114. Monachi Sancti uitoni ad monasterium redeunt post mortem Richardi episcopi. uacauit  episcopatus tribus annis semis.

1116. Succedit episcopus Heinricus uirdunensis.

1117. Bellum ante uirdunum comitum Raynaldi et Willermi. Obiit Pascalis papa; successit Gelasius.

1118. Obiit Balduinus rex Ierosolimitanus.

1119. Obiit Gelasius papa; succedit Kalistus secundus.

1120. Ciuitas uirdunensis a comite Raynaldo capitur, et maxima pars urbis cum monasteriis Sancti Saluatoris, Sancti Petri Sanctique Agerici incenditur et spoliatur.

1122. Ciues uirdunenses comiti Heinrico de Grandi-Prato hanc urbem per tradicionem reddiderunt; a quo aliquanto tempore possessa, multa  mala ibi commisit.

1124. Concordia facta est inter regnum et sacerdocium.

1125. Obiit Kalixtus papa; succedit Honorius. Heinricus quintus imperator obiit; succedit Lotharius dux Saxonie.

1129. Heinricus episcopatum reddidit. Orsio abbas Sancti Dionisii Remensis eligitur.

1130. Obiit Honorius papa; succedit Innocencius [92 1Kb] .

1131. Orsio episcopatui renunciauit, et Adelbero archidiaconus eligitur et die sancto pasche Parisius consecratur ab Innocentio papa.

1132. Turris uirduni capitur et euertitur.

1138. Obiit Lotharius imperator; cui succedit  Conrardus.

1139. Obiit Laurencius abbas Sancti uitoni; Segardus successit.

1142. Obiit Segardus abbas; cui Cono successit.

1143. Innocencius papa obiit; succedit Celestinus.

1144. Obiit Celestinus papa; Lucius successit.

1145. Obiit Lucius papa; Eugenius succedit tercius.

1147. Eugenius papa corpus beatissimi Patris uitoni in ipsius die festiuitatis in nouo feretro  transposuit, et in die festiuitatis Sancti Martini ecclesiam Beate Marie dedicauit.

1150. Obiit Eugenius papa; succedit Anastasius, et postea Adrianus. Combustum est monasterium Sancte Marie Magdalene et maxima pars urbis.

1152. Obiit Corardus rex Romanorum; succedit Fredericus dux Elisatii.

1153. Bellum ante Mozon, ubi Mettenses interierunt. Ascalona capta a christianis. Rex Lotharingiorum Fredericus perrexit Romam ad imperium dilatandum.

1156. Ordinatio Alberti episcopi duobus annis ante obitum Adelberonis.

1158. Obiit Adelbero episcopus uirdunensis.

1161. Obiit Adrianus papa; succedit Alexander  III.

1163. Obiit Albertus episcopus uirdunensis et monachus Sancti uitoni; succedit Richardus dictus Infans.

1171. Obiit Richardus electus uirdunensis; Arnoldus succedit. Passus est sanctus Thomas Cantuariensis episcopus.

1178. Obiit Cono abbas Sancti uitoni, qui turres lapideas et locum Thezauri dictum fieri iussit et feretrum sancti uitoni compleri. Cui succedit Richerus.

1179. Richerus spontanea uoluntate finitur; succedit Allestannus iunior, et ipso anno obiit; cui successit Allestannus senior.

 1181. Obiit Arnoldus episcopus uirdunensis is sagitta in capite percussus ante castrum de Sancta Manehulde; Heinricus succedit.

1182. Obiit Alexander papa; succedit Lucius papa.

1183. Allestannus senior abbatie renunciauit; Thomas abbas Maurimontis subrogatur.

1186. Obiit Lucius papa; succedit Urbanus. Heinricus episcopatui renunciauit, et Albertus eligitur.

1187. Thomas abbas renunciauit; Hugo succedit. Obiit Urbanus papa, et Gregorius succedit: qui eodem anno obiit; succedit Clemens.

1189. Obiit Fredericus imperator; succedit filius  eius Heinricus.

1190. Obiit Clemens papa; succedit Celestinus.

1194. Fames ualida adeo ut frumentum precio 4 librarum uenumdaretur.

1197. Obiit [93 1Kb] Celestinus papa; succedit Innocentius tertius. Hugo abbas prelature cessit; cui Stephanus succedit; qui paralisi percussus abbacie renunciauit eodem anno. Lodoicus in abbatem eligitur,  frater Alberti episcopi uirdunensis.---Obiit Heinricus imperator; cui succedit Philippus.

1200. Capta est Constantinopolis a Francis et a uenetis, et Balduinum comitem Flandrie imperatorem constituunt.

1208. Philippus rex nondum imperator est interfectus a palatino . . . . . . . ; succedit Otto comes . . . . . i; quid postquam consecratus est mandatis Innocencii pape imperans excommunicatus . . . . . . dis depositus est regia dignitate, et sublimatus est imperio Fredericus dux Apulie. Sedicio magna orta uirduno, ciues consurgentes in clericos, clerici in ciues, et multa mala perpetrantes; ad ultimum obiit Albertus episcopus lancea interemptus; cui succedit Robertus primicerius.

 1216. Conuocatum est Rome generale concilium, et ibi cruce signatus est imperator Fredericus. Obiit Innocencius papa; succedit Honorius.

1217. Obiit Robertus episcopus uirdunensis; succedit Iohannes de Aspero-monte; qui fundauit monasterium Sancti Nicolai in Prato. Factum est incendium huius ciuitatis uirdunensis a gradibus Sancte Marie et ab Ancelini uici porta usque ad pontem Brachioli, generaliter a muro usque ad murum.

1222. Obiit sanctus Dominicus inuentor ordinis Predicatorum.

1224. Iohannes uirdunensis episcopus episcopatui renunciauit, transiens ad episcopatum Mettensem; cui Radulfus de Torta succedit, cantor de  Lyons  . Lodoicus abbas Sancti uitoni tabulam argenteam ante maius altare fieri iussit. Gregorius papa Fredericum imperatorem monuit, ut cum exercitu suo, qui iam pridem cruce signatus erat, ad exterminandos fidei christiane inimicos Ierosolimis proficisceretur.

1226. Obiit Honorius IX, papa; succedit Gregorius.

1227 . . . . . pugna inter Radulfum episcopum uirdunensem et inter ciues . . . . . ii.

1232. Canonizatus sanctus Dominicus inuentor fratrum Predicatorum.

1237. uIII Idus Marcii Lodoicus abbas senio fessus abbacie resignauit, qui opus sumptuosum monasterii  inchoauerat, et anno sequenti obiit. Cui Guillermus abbas Sancti Mansueti electione succedit, olim monacus Sancti uitoni; qui in eodem opere sumptuoso, in edificiis domorum et capelle, in capsis sanctorum, in campanis optimis et maximis, et in acquisicione fundorum fidelissimus inuentus est, sicut [94 1Kb] et predecessor ipsius.

1241. Obiit Gregorius papa; succedit Celestinus sedit diebus 18; uacat per triennium sedes.

 1243. Succedit Innocencius in papatu.

1245. Obiit Radulfus episcopus uirdunensis; successit Guido de Triagnel; qui eodem anno obiit; cui Guido de Melloto succedit. Sedicio magna inter ipsum et ciues uirdunenses extitit; pace facta, eodem anno transiuit ad Altissiodorensem episcopatum; cui succedit Iohannes de Aix.

1253. Obiit Innocencius papa; Allexander succedit. Obiit Iohannes d'Aix electus uirdunensis diaconus; cui ex prouisione domni pape Iacobus archidiaconus Laudunensis succedit, natione Gallicus ex ciuitate Trecensi.

1256. Iacobus uirdunensis episcopus ex pape precepto translatus est ad patriarchatum Ierosolimis; cui succedit Robertus Mediolanensis.

 1259. Obiit Guillermus abbas. uacauit sedes per octo annos, durante lite inter duos electos, uidelicet Dominicum prepositum et Radulfum priorem Montis Sancti Martini, qui tamen obtinuit; et propter hoc sumptuosum opus monasterii cessauit, multis impetitionibus [95 1Kb] et dampnis per eum huic ecclesie factis. Obiit Allexander papa; successit Iacobus prefatus uirdunensis episcopus patriarcha Ierosolimis, dictus Urbanus papa Iu, qui sollempnitatem sanctissimi sacramenti instituit.

1264. Obiit Urbanus papa; succedit Clemens.

1265. Karolus comes Andegauensis, frater Ludouici regis Francie, dux exercitus christianorum, deuicit Manfridum tocius christianitatis inimicum.

 1267. Obiit Clemens; succedit Gregorius.

1270. Obiit sanctus Ludouicus Francorum rex.

1271. Obiit Robertus II, episcopus uirdunensis; successit Ulricus de Satanacho [96 1Kb] , prepositus beate Marie Magdalene.

1272. [Obiit [97 1Kb] ] Gregorius papa; succedit Innocencius.

1273. Obiit Ulricus episcopus uirdunensis; post hunc uacauit sedes per tres annos.

1276. [Obiit [97 1Kb] ] Innocencius papa; [succedit [97 1Kb] ] Adrianus papa, et inde Iohannes. Succedit in episcopatu uero Gerardus de Grandissono.

1277. Obiit Iohannes papa; succedit Nicholaus.

1278. Obiit Gerardus de Grandissono episcopus uirdunensis; succedit frater eius Henricus de  Grandissono.

1281. Obiit Radulfus abbas; succedit Iohannes.

1286. Obiit Iohannes abbas; succedit Tiericus. Obiit Heinricus de Grandissono episcopus uirdunensis; uacauit per 4 annos.

1290. Succedit in episcopatu uirdunensi Iacobus de Reuigneyo clericorum generalissimus.

 1292. Obiit Tiericus abbas; Gobertus elimosinarius eligitur; sed Philippus Dorne prior de Corbigney [98 1Kb] .

1296. Obiit Iacobus II, episcopus in curia Romana, qui ibi iuerat propter discordiam quam habebat contra ciues uirdunenses. Succedit Iohannes de Richeri-curte dictus de Aspero-monte Illus.

1297. Obiit Philippus abbas; succedit Hugo de Remis.

1302. Obiit Iohannes de Richeri-curte episcopus uirdunensis; succedit Thomas de Albo-monte.

1303. Obiit Hugo abbas Sancti uitoni; succedit Baudocus de Failleyo, prior de Munau.

1305. Obiit Baudocus abbas; succedit Nicolaus  Maisel celerarius. Obiit Thomas episcopus uirdunensis; successit Nicolaus de Noua-uilla super Horne  .

1312. Nicolaus episcopus uirdunensis resignauit oneri sui episcopatus; cui succedit Heinricus de Aspero-monte.

1314. Obiit Heinricus de Lucembourge imperarator, qui in perceptione eucaristie et in amministratione [99 1Kb] sanguinis Christi ueneno apposito in calice intoxicatus est in Ytalia.

1316. Obiit Nicolaus abbas Sancti uitoni; cui succedit Symon de Nanceyo, prior Flauiniaci. Magna fames et maximo mortalitas hominum.

1318. Obiit Symon de Nanceyo abbas Sancti uitoni; cui succedit Theobaldus de Bazelle, prior de  Munau.

1319. Obiit Theobaldus abbas Sancti uitoni; succedit consaguineus eius Erardus de Bazelle; qui debita et impinoraciones [100 1Kb] suorum predecessorum deleuit.

1325. Archidiaconus Treuerensis, rex Bemie, comes Barensis et dux Lothoringie cum eorum comitatu ter in anno fuerunt ante Meten. Propter hoc Patries [1 1Kb] tota fuit combusta

1332. Facta sunt tonitrua et corruscaciones in crastino natiuitatis Domini. Maiores ciuitatis uirdunensis a communitate ciuitatis religati fuerunt.

1336. Conbusserunt ciues uirdunenses uillam de Buxey  , et ipsis redeuntibus, ad pontem de Way  multi fuerunt occisi et uulnerati a Barensibus,  et uirdunensis episcopatus per tradicionem [100 1Kb] .

1340. Erardus abbas Sancti uitoni fieri iussit duas maiores medias campanas [2 1Kb] .

1346. Rex Anglorum prope Cuxei  debellauit, regem Francorum, et ibi occubuerunt rex Bemie, dux Lothoringie et alii multi principes.

1349. Obiit Heinricus episcopus uirdunensis;  Heinricus de Germiney eligitur. Hic non fuit confirmatus. Obiit Erardus abbas Sancti uitoni; Bastiauus prior Calidi-fontis eligitur; sed Raymundus Dachic gratia sedis apostolice obtinuit.

1353. Raymundo abbati succedit Gerardus de uoudenayo gratia sedis apostolice. Qui bona monasterii Marie [3 1Kb] dissipauit, census et redditus obligauit, litteras et cartas summe necessarias impignorauit, homines et subditos depauperauit et suis bonis spoliauit, redditus ipsius in tercia parte minorauit ac in aliis 26 milibus Francis et ultra dampnificauit, ac ipsum monasterium in tantam redegit paupertatem, quod uix in anno duodecies matutine cantabantur in eo. Qui omnia [4 1Kb] parcat sibi Deus et indulgeat.

 1381. Obiit Gerardus de uodenay abbas Sancti uitoni; cui succedit Iohannes de Tric, prior Flauiniaci.

1382. Obiit Iohannes de Tric abbas Sancti uitoni; succedit Heinricus de Passauant dictus le Champenoy, prior Calidi-fontis, qui impinoraciones et debita sui predecessoris ualde minorauit.

1391. Obiit Heinricus abbas bonus gubernator; Reginaldus Pallardelli gratia sedis apostolice succedit, monachus Sancti Michelis.

1403. Obiit Leobaldus de Cusancia episcopus uirdunensis; Iohannes de Sarraponte, filius domini Iohannis de Commarceyo militis, succedit; qui multa passus fuit incommoda per predones et aliquos uassallorum episcopatus uirdunensis, sibi inique  et sine causa illata.

1413. Ignis in uigilia festiuitatis sancti uitoni in meredionali campanili neglectus liquefecit duas grossiores campanas; quas abbas Reginaldus anno sequenti restaurauit.

1417. Obiit Reginaldus abbas; succedit nepos eius. [Obiit [5 1Kb] ] Stephanus Burgensis, elemosinarius Sancti uitoni, rector fidelissimus.

1420. Translatus est Iohannes de Sarraponte ad episcopatum Cathalaunensem per permutationem factam inter ipsum et Ludouicum de Bar cardinalem episcopum Portunensem, ducem Barrensem, marchionem de Ponte, dominum de Cassel et administratorem episcopatus uirdunensis.

 1430. Stephanus abbas de minori campana Reginaldi abbatis dirupta fecit maiorem. Obiit Ludouicus de Bar cardinalis et episcopus uirdunensis; succedit Ludouicus de Harracourt, cantor uirdunensis.

1431. Stephanus abbas Sancti uitoni ex illo magnifico  et sumptuoso antiquo opere ecclesie Sancti uitoni, per Lodoicum et Guillermum abbates incepto et ad maximam ruinam deducto, tegimine carente, meliores capiendo lapides, aliud nouum incepit et usque ad meredianum portale introitus communis hinc inde compleri fecit, cum suis uereuis uolturis et coopertura decenti.

1436. Translatum est corpus Lodoici abbatis ab antiquo opere in nouum sub altari Sancte Marie ad caput.

1437. Dedicata sunt 4 altaria priora noui operis uI Kal. Iunii. Ludouico uirdunensi episcopo obtinendo episcopatum Tullensem, Guillermus abbas Sancti Theoderici [6 1Kb] prope Remis auctoritate apostolica succedit in episcopatu uirdunensi

 1438. Fames ualida.

1448. Stephanus abbas 4 columpnas cupreas emit.

1449. Permutando Guillermus episcopus uirdunensis transiuit ad episcopatum Tullensem. Et Ludouicus episcopus Tullensis rediit uirdunum; quem bene rexit.

1451. Mortalitas ypidimie in uirduno 2500 hominum.

1452. Stephanus abbas Sancti uitoni obiit. Iohannes de Arenceyo camerarius eligitur; sed 15 mensibus elapsis a sede apostolica deiicitur ad instanciam domni Guillermi Hugonis cardinalis, cui administratio tribuitur; post nouem menses Anthonius de Serieres [7 1Kb] prior Flauiniaci ab eo extraxit, dando annualem pancionem 400 ducatorum aureorum.

 1454. Cessauit opus noue ecclesie Sancti uitoni.

1455. Obiit idem domnus Guillermus cardinalis et pancio eius.

1456. Obiit Ludouicus episcopus uirdunensis; Guillermus de Haracourt, consanguineus eius, prepositus Montis-falconis, succedit.

1461. Obiit Karolus Francorum rex; succedit filius eius Ludouicus. Anthonius abbas, maiori campana abbatis Stephani dirupta, restaurauit. Et duas cappas sericas auro et argento contextas emit. Obiit Iohannes de Arenceyo, olim electus [8 1Kb] Sancti uitoni, camerarius et prior Calidi-fontis.

1463. Renouatum fuit analogium et tota sepultura  octo uirdunensium pontificum in cymiterio huius monasterii Sancti uitoni quiescentium olim et antiquitus ante maius altare.

1475. [9 1Kb] Obiit Antonius abbas huius loci.

1476. Mors Caroli Burgund. apud Nanceium.

1481. Obiit Matheus abbas; succedit Gerardus [10 1Kb] .




ANNO DOMINI MCXXIu-MCXCII.
SANCTUS STEPHANUS DE MURETO ORDINIS GRANDIMONTENSIS INSTITUTOR ET FUNDATOR ET ALII GRANDIMONTENSES





NOTITIA HISTORICA IN S. STEPHANUM


Stephanus I de Mureto, sic dictus a loco ubi per annos fere 50 uitam egit solitariam, primus prior, institutor et fundator ordinis Grandimontensis, erat ex nobili prosapia Aruernie, filius Stephani uicecomitis de Tiernio, seu de Tigerno, ex Candida, non inferioris generis matrona. Pater uero in Italiam profectus, eum tantum duodennem socium assumpsit; sed cum in morbum puer incidisset, commendatus est a comite Miloni Beneuentano archiepisc., ex Aruernia quoque oriundo, uiro eximie sanctitatis, sub cuius disciplina duodecim annis fuit institutus, qui cum ad Dominum migrasset, Stephanus Romam uenit, ubi quatuor annos exegit. Tunc electus est in papam Hildebrandus, dictus Gregorius uII, cui noster Stephanus notus erat. Ab eo ergo licentiam et priuilegium impetrauit instituendi nouum ordinem monasticum secundum Regulam S. Benedicti, quam diu iam obseruarat inter quosdam in Calabria monachos arctioris obseruantie. Certe sic loquitur Gregorius uII in suo diplomate: Cur indesinenter . . . . . . . a S. sede . . . . postules potestatem auspicandi conceptum ordinem monasticum iuxta regulam S. Benedicti, quam diu expertus es inter fratres de Calabria, etc. uide seculum uI Bened. parte II, prefationis num. 82 et num. 83, ubi Mabillonius docte pro suo more de his disserit. Datum est diploma anno 1073, quamuis ordinis Grandimontensis institutionem differant usque ad triennium. Multi autem seculum deserentes, secuti sunt eum, quibus eamdem uiuendi normam ostendit, et Regulam scripsit, suisque fratribus obseruandam reliquit, in qua omnem esum carnium, curamque ac consortium mulierum, substantiam pecorum seu animalium, proprietatemque terrarum, exceptis eremis in quibus degerent, discipulis suis perpetuo interdixit. Quam Regulam tam Urbanus, quam Adrianus, Alexander III ac Lucius III, Romani pontifices, successiuis temporibus confirmarunt, munientes ordinem prefatum permultis gratiosis priuilegiis. uerum pro patribus nati filii, quia regula nimis rigida uidebatur, eamdem multoties moderari fecerunt per summos pontifices, et maxime per Innocentium papam Iu, apud Lugdunum, post concilium generale XuII Kal. Decemb. 1247, ac demum per Clementem papam u, apud Auenionem, XII Kal. Maii, sub an. 1309. Sanctus Stephanus a seculo ad Christum migrauit in cella de Mureto, diaconus tantum existens in ordine leuitarum, in hoc imitator effectus alterius S. Stephani protomartyris et leuite, etatis sue anno octogesimo, plenus miraculis et sanctis operibus uI Idus Februarii, epacta III, concurrente septimo cum bissexto, anno 1124, cum in eremo uixisset annis ferme quinquaginta, duobus mensibus minus, ut his ex carminibus colligi potest:

Nimbosus luces iam Februus egerat octo,
Lucifluus Stephani cum spiritus astra petiuit,
Anno milleno centeno bis quoque deno.
Adiuncto quarto, regno celo sibi parto.
Proposito fixo crucifixus cum Crucifixo,
Christo seruiuit Stephanus per quem modo uiuit.

Eodem anno 1124 corpus eius delatum est Grandim. uII Kal. Iulii. Eum paulo ante mortem inuiserant duo cardinales S. sedis legati, Gregorius tit. S. Angeli, et Petrus Leonis, qui totam eius uiuendi rationem didicerant. Fuit autem sanctorum confessorum catalogo inscriptus per Clementem III, bulla data XII Kal. Aprilis, pontific. anno II, Christi 1188, quo anno transmisit a latere suo legatum Ioannem tit. S. Marci cardinalem, cum litteris apostolicis apud Grandimontem, ad promulgandam canonizationem eiusdem sancti Stephani, circa finem mensis Augusti: huc autem migrauerant discipuli sancti Stephani a prima sede Mureto, quod monachi S. Augustini Lemouic. contenderent locum hunc ad se pertinere, qui tribus circiter millibus a Grandimonte distabat; tuncque solemni apparatu legatus celebrauit releuationem S. Stephani, conuocatis plurimis presulibus abbatibus et religiosis uiris, decursis ab eius  transitu annis 62,  multis preuiis miraculis, ad declarationem sanctimonie eiusdem diuinitus perpetratis. uita eius amplior habetur manu exarata in codice abbatie Grandimontensis.





NOTITIA LITTERARIA.


1o Nous croyons pouuoir mettre au rang des crits de saint Etienne l'acte remarquable par lequel il se consacra  Dieu  . Il est trop court et trop difiant, pour ne pas le rapporter ici: Moi Etienne, ie renonce au dmon et  ses pompes: ie m'offre  Dieu, et me remets entre les mains du Pre, du Fils et d Saint-Esprit, un seul Dieu en trois personnes, uiuant et uritable. Tel tait l'acte qu'Etienne criuit, aprs auoir mis  son doigt un anneau, comme la marque de l'alliance qu'il uoulait contracter auec Isus-Christ; puis le mettant sur sa tte, il dit: Dieu tout-puissant et misricordieux, Pre, Fils et Saint-Esprit, un seul Dieu en trois personnes, qui uiuez et rgnez ternellement; moi frre Etienne ie uous promets que ds ce moment ie uous seruirai dans ce dsert dans la foi catholique. C'est pour cela que ie mets cet acte sur ma tte, et cet anneau  mon doigt, afin qu'u iour de ma mort, cette promesse et cet acte me seruent de bouclier et de dfense contre les embches de mes ennemis. Rendez moi, Seigneur, ie uous en supplie, la robe nuptiale; daignez me mettre au nombre des enfants de uotre sainte Eglise; et lorsque mon me se sparera de mon corps, reutez-la de la robe de uotre carit, et faites-la entrer dans la salle du festin des noces de uotre Fils, pour rgner auec tous uos saints. Sainte Marie, mre de Notre-Seigneur Isus-Christ, ie remets  uotre Fils et  uous, mon me, mon corps et mon esprit.

2o Saint Etienne a laiss  ses disciples une Rgle distribue en soixante-quinze chapitres,  la tte desquels est un prologue trs-pathtique, dans lequel on uoit les grands principes de religion dont l'auteur tait pntr et bien instruit. Toutes les rgles des diuers ordres religieux, dit-il, ne sont que des ruisseaux, et non la source de la religion; ce sont des feuilles et non la racine. Il y en a une qui est la rgle des rgles et l'origine de toutes les autres: c'est l'Euangile. C'est l que tous les fidles ont puis et qu'ils puiseront iusqu' la fin des sicles, pour y trouuer les moyens d'obseruer les commandements de Dieu, et d'arriuer  la perfection. Il ueut que ses disciples rpondent  ceux qui seront curieux de sauoir quelle est la rgle dont ils font profession, qu'ils n'en obseruent point d'autre que celle de l'Euangile. Si on leur faisait uoir qu'il y a quelque chose qui n'y est pas conforme, il ueut qu'on corrige sa rgle, quoiqu'il assure n'y auoir rien mis que par l'auis des docteurs et de personnes d'une grande pit, et aprs auoir consulte auec grand soin les rgles des Pres, pour s'y conformer. Cette rgle contient plusieurs statuts excellents: la pauuret et l'obissance y sont recommandes , comme tant le principal fondement de la uie religieuse. Le quatrime est remarquable par la dfense que le lgislateur fait  ses disciples d'auoir des glises, et de receuoir aucune rtribution pour les messes. L'entre de leur oratoire est interdite, les iours de dimanches et de ftes, aux sculiers, parce qu'il conuient qu'ils assistent aux offices dans leurs glises propres. Tout commerce et tout procs sont dfendus par le quinzime chapitre. Le cinquante-quatrime, qui confie le soin du temporel aux frres conuers, a occasionn dans l'ordre de Grandmont des troubles qui ont failli le renuerser. Dans le cinquante-sixime, on uoit quelle tait la carit du saint instituteur  l'gard des malades, pour le soulagement desquels il ordonne qu'on uende mme les ornements de l'glise. Nanmoins  il leur interdit absolument l'usage de la uiande, sans aucune exception.  Il prescrit un iene perptuel, depuis l'Exaltation de la sainte croix iusqu' Pques, except le dimanche et le iour de Nol; auec cette diffrence, que pendant le carme, l'unique repas se faisait aprs upres, et dans les autres temps aprs none: depuis la fte de la Toussaint iusqu' Nol, il prescrit la mme abstinence que pour le carme; dans les autres ienes, il permet les eufs et le fromage. L'lection du prieur de Grandmont se deurait faire par le concours de tout l'ordre : deux religieux de chaque monastre s'tant rendus au lieu de l'election, on en choisissait douze, six clercs et six conuers, qui lisaient le prieur. Cette rgle a t approuue par plusieurs papes, dont quelques-uns y ont chang diffrents articles: elle a t mitige en particulier par Innocent Iu, l'an 1247, aprs le concile gnral de Lyon, et par Clment u, l'an 1309,  Auignon.

L'diteur de Rouen qui a publi la Rgle de saint Etienne, et M. Baillet dans la prface sur la traduction des Maximes de ce saint, auancent qu'il se contenta d'instruire ses disciples par ses paroles et son exemple, sans iamais rien crire, et que la Rgle a t recueillie ensuite par ses disciples, particulirement par Pierre de Limoges, et mise dans la forme o elle est par Grard, septime prieur de Grandmont. Mais D. Mabillon  , ou plutt D. Martne, dans une addition qu'il a faite au manuscrit de D. Mabillon  , soutient que cette prtention n'est appuye d'aucune raison et d'aucune autorit, et qu'il suffit de lire cette excellente rgle auec quelqu'attention, pour tre persuad que le uritable auteur est saint Etienne, qui s'y decouure lui-mme, tant dans le prologue que dans les chapitres 9, 11 et 14.

On a dout autrefois si saint Etienne de Muret et ses premiers disciples auaient fait profession de la  Regle de saint Benot. Trithme, Yepez, Haftenne, Le Mire, Choppin, et plusieurs autres ont t pour l'affirmatiue; le P. Mabillon a suiui ce sentiment dans sa prface sur la seconde partie du sixime sicle des actes. Nanmoins c'est un sentiment qu'il faut abandonner,  l'exemple du P. Mabillon lui-mme  , qui, ayant examin auec plus d'attention les fondements sur lesquels il est appuy, en a reconnu le peu de solidit, et touiours conduit par l'amour du urai, a chang d'auis. Il est inutile de rapporter ici les raisons qui font uoir que saint Etienne de Muret n'a suiui ni la Rgle de saint Benot, ni celle de saint Augustin, mais qu'il en a dress une particulire. Le lecteur peut consulter ce que dit sur cette matire D. Martne dans la prface du sixieme uolume de sa grande Collection, o il parle de l'origine de l'ordre de Grandmont. Il nous suffit de dire que, quelle que ft la Rgle de ce saint instituteur, ses disciples firent l'admiration et l'tonnement de leur sicle par leur saintet. Tous les criuains qui en ont parl ont dit des choses merueilleuses. C'taient des anges selon l'expression de Pierre de Celles , qui tait persuad que la moindre prire de ces saints solitaires, ou de ces anges, comme il les appelle, pouuait lui procurer le secours du ciel. Iean de Salisbury, auteur contemporain, nous les reprsente  comme des hommes, qui, s'tant leus au-dessus des ncessits de la uie, taient uictorieux non-seulement de la cupidit, de l'auarice, mais de la nture mme. Etienne de Tournay  n'en parle pas auec moins d'loges. Il les qualifie de bons hommes; nom qui leur fut donn, comme pour marquer leur bont et leur pit: de sorte qu'on appelait boni-hominias les maisons qu'ils habitaient.

La Rgle de saint Etienne a t imprime  Diion chez Pierre Palliot, l'an 1645, en un petit in-12, sous ce titre: Regula S. Stephani confessoris auctoris et fundatoris ordinis Grandimontensis. Lipen en cite une autre dition in-16, plus ancienne de deux ans, dans la mme uille. Albert Barny, uicaire gnral de l'ordre de Grandmont, la fit imprimer, l'an 1650, en un uolume in-18,  Paris, chez Iean Pasl; et y ioignit les Maximes de saint Etienne recueillies par ses disciples; les constitutions et statuts faits dans le chapitre gnral de cet ordre tenu en 1643; enfin l'office du saint fondateur. L'an 1671, la mme Rgle a t imprime  Rouen, par Eustache uiret.

3o Outre la Rgle de saint Etienne, nous auons de lui des maximes et des instructions qui n'ont t recueillies qu'aprs sa mort par ses disciples. M. Baillet  prtnd que les disciples de ce saint uoulurent mme que l'on prt ce recueil pour la rgle de leur institut qui, selon lui, n'en auait effectiuement pas d'autre alors que l'Euangile, c'est--dire la rgle commune de tous les disciples de Isus-Christ, et le testament laiss  tous ses enfants. A dire urai, aioute M. Baillet, ces maximes ne sont autre chose que les maximes de l'Euangile mme; et l'on peut iuger que saint Etienne n'auait point eu intention de donner une autre rgle  ses disciples puisque, sur la fin de ses iours, il les exhortait encore  persurer dans la rgle qu'il auait prise de l'Euangile pour les conduire: Tantum in regula, de Euangelio per me sumpta, perseueretis. Ces paroles cites par M. Baillet ne semblent-elles pas prouuer le contraire de ce qu'auance ce clbre critique? Si Etienne n'auait point donn absolument  ses disciples d'autre rgle que celle de l'Euangile, leur aurait-il dit de persurer dans celle qu'il auait prise de l'Euangile? Il leur aurait dit simplement de persurer dans la pratique de l'Euangile; il leur auait donc donn une rgle qu'il auait tire de l'Euangile, per me sumpta de Euangelio. Si saint Benot auait dit  ses disciples de persurer dans la rgle qu'il a prise de l'Euangile, comme il pouuait le dire auec autant de fondement que saint Etienne de Muret, aurait-on un iuste fondement d'en conclure qu'il n'a point donn de rgle particulire distingue de l'Euangile? D'ailleurs la rponse mme que saint Etienne ueut que ses disciples fassent  ceux qui pourraient les interroger sur le genre de uie qu'ils menaient, et les blmer, est une preuue qu'ils auaient une rgle particulire. Cette rponse comprend une partie des pratiques prescrites par la rgle qui ne sont point exprimes dans l'Euangile, mais qui, bien loin d'y tre contraires, y sont trs-conformes; au si leur tait-il ordonn de rpondre que si ce qu'ils faisaient n'tait point conform  l'Euangile, ils taient prts  se corriger et  le rformer.

Il ne faut point confondre la Rgle de saint Etienne, dresse en particulier pour ses disciples, dont nous auons parl, auec les Maximes dont il s'agit ici, qui sont communes, et  ses religieux, et aux personnes qui uenaient du dehors pour le consulter; c'est--dire qui renferment non-seulement des pratiques propres et particulires aux disciples de saint Etienne, mais encore des instructions gnrales qui conuiennent  tous les fidles. Il est urai qu'une partie de ce qui est prescrit dans la rgle se trouue ici parmi ces maximes qui sont au nombre de 122; mais il y a plusieurs choses qui regardent moins les disciples de saint Etienne que les personnes qui uenaient prendre ses auis, et beaucoup d'autres qui sont propres  tous les fidles. On peut mme dire en gnral de ces maximes ce que l'on a dit des Asctiques de saint Basile le Grand, comme le remarque M. Baillet  , que, quoiqu'il semble y auoir eu principalement en uue l'instruction des personnes retires du monde, il n'y en a presque aucune qui ne soit  l'usage de tous les Chrtiens, de quelque tat et condition qu'ils soient.

Guillaume Dandina  nous apprend que les Maximes de saint Etienne de Muret furent recueillies aprs sa mort par Hugues de Lacerta, le plus clbre de ses disciples, qui les auait souuent entendues de la bouche de ce saint homme auprs duquel il tait touiours de son uiuant. M. Baillet  ueut qu'on les considre selon l'esprit qui les a produites en les tirant de leur source diuine, et selon le corps dont elles sont reutues, pour ne pas confondre ce qui appartient  saint Etienne auec ce qui n'est que de ses disciples. Du ct de l'esprit, dit-il, elles ne seront pas un petit suiet d'admiration  ceux qui, sans s'arrter  la surface, uoudront en pntrer la profondeur. On sera surpris d'y trouuer un si grand sens et tant de solidit, ioint  l'luation de l'esprit et  la dlicatesse des penses. Le tour mme que le saint y prend pour exposer les grandes urits dans leur iour, et l'agrment dont il l'accompagne, ne fait que trop entreuoir une finesse de got et une politesse que le renoncement au monde et l'habitation sauuage des bois et des montagnes n'auaient pu effacer. On y trouue un sel, une uiuacit et un brillant mme qu'on ne s'auiserait gure d'exiger d'ailleurs d'un homme humili, et pour ainsi dire touff depuis tant d'annes sous les mortifications de l'esprit et du corps.

Il y a lieu de croire que ces maximes, telles que nous les auons, ne sont que la moindre partie de ce  qu'on auait pu en recueillir. Mais ce qui nous en reste montre une uarit qui plat, auec un air de nouueaut qui fait iuger de la fcondit et de la beaut du gnie de l'auteur. On trouuera la preuue de ceci ds le premier chapitre dans la proposition que le saint faisait  ceux qui demandaient  tre reus au nombre de ses disciples. Il leur disait agrablement qu'ils seraient renferms dans une prison qui n'auait ni trou ni porte pour en sortir, et qu'ils ne pourraient retourner au sicle que par la brche qu'ils y feraient eux-mmes; que si ce malheur leur arriuait, il ne pourrait enuoyer aprs eux pour les ramener, parce que tous ceux qui y taient, auaient les iambes coupes pour le sicle aussi bien que lui. Nous souhaiterions pouuoir nous tendre dauantage, et faire uoir, par d'autres exemples, l'agrment et la solidit qui se trouuent dans les instructions que le bienheureux Etienne donnait tant  ses disciples qu'aux personnes du dehors, que sa rputation attirait dans le dsert de Muret. Quelle lumire, quelle force dans ce qu'il disait aux premiers sur les auantages de la uie religieuse; sur les tentations par lesquelles le dmon tche de les faire tomber; sur les moyens de s'en garantir; sur la uaine gloire et ses funestes effets; sur l'ambition de commander ou d'enseigner les autres; sur la science ncessaire pour seruir Dieu de la manire qu'il doit tre serui; sur la misricorde que Dieu fait  celui qui entre en religion; sur le centuple promis dans l'Euangile  ceux qui quittent tout pour Isus-Christ  ! On reconnat  chaque trait un homme rempli et pntr de l'esprit de Dieu, qui rpand comme une pluie, selon l'expression de l'Ecriture, les paroles de sa sagesse. L  il fait sentir au pcheur combien il est horrible de se sparer de Dieu: ici  il rassure le iuste, en lui montrant ce qui doit faire le suiet de sa confiance. Il apprend aux fidles comment ils doiuent se reposer des soins de cette uie sur le Seigneur : il leur fait comprendre  la douceur de ses commandements, comment ils sont doux et faciles  obseruer; l'obligation sans bornes qu'ils ont d'aimer et de seruir Dieu sans fin; comment ils doiuent possder l'amour de Dieu et le faire prualoir sur toutes les autres choses . Il faudrait transcrire ces maximes en entier si nous uoulions rapporter tout ce qu'elles renferment d'utile et d'difiant sur plusieurs points importants de la morale chrtienne. Mais nous pouuons dire, en gnral, qu'il est peu d'crits, en ce genre, aussi instructifs, aussi lumineux et aussi exacts que le recueil des Sentences de saint Etienne.

Le style de ces maximes ne rpond nullement  la beaut,  la iustesse et  la solidit des penses; ce qui donne lieu de croire qu'elles ont beaucoup perdu, en passant par le canal des disciples du bienheureux Etienne, qui ne les auront point rendues dans la mme nettet, la mme force, et la mme beaut qu'ils les auaient reues de leur saint instituteur. Quant  la mthode qu'on a suiuie, et l'ordre dans lequel on les a places, il ne parat pas qu'on en ait gard d'autres que de les ranger selon qu'elles uenaient  l'esprit de celui ou de ceux qui en ont dress le recueil.

Il a paru deux ditions in-12 des Maximes de saint Etienne,  Paris, en latin et en franais: la premire, l'an 1704, chez Pierre Augustin Le Mercier, et la ueuue Iean de Saint-Aubin; la seconde, en 1707, chez Iacques uincent. L'auteur de cette traduction est M. Baillet, si clbre dans la rpublique des lettres. Ceux qui ignorent la langue latine, lui ont une uraie obligation de leur auoir procur le moyen de lire des instructions dont ils peuuent tirer beaucoup de fruits. Ceux mme qui sauent cette langue tireront aussi de la traduction franaise du secours pour l'intelligence de plusieurs endroits obscurs dans le latin, dont le sens est quelquefois interrompu ou suspendu. Le sauant traducteur a remdi  ce dfaut, en supplant ce qui lui a paru auoir t omis par ceux qui ont fait ce recueil; en acheuant des penses qui ne lui paraissaient point finies; en dterminant ou fixant quelquefois un sens qui semblait tre suspendu; en expliquant enfin par l'addition de quelques mots, ou par de courtes phrases, ce qui demandait  tre un peu duelopp. Mais pour ne point manquer  la fidlit d'une traduction exacte, le traducteur a eu soin de ne pas laisser confondre auec le texte de l'original les additions qu'il y a faites; et il les a renfermes dans des parenthses pour les distinguer.

4o Nous trouuons encore quelques autres maximes et instructions de saint Etienne de Muret dans une courte uie de ce saint compose par les soins d'Etienne de Lisiac, quatrime prieur de Grandmont, selon le tmoignage de Bernard Guidonis. Cette uie intitule S. Stephani dicta et facta, est diuise en seize chapitres  qui ont t insrs dans la uie du saint fondateur de l'ordre de Grandmont, crite par Grard Ithier. D. Martne, en donnant au public la production de celui-ci, s'tant aperu de cette fourrure par la diffrence du style et par d'autres raisons, a iug que ces seize chapitres auaient t insrs mal  propos dans l'ouurage de Grard aprs le quarante-sixime chapitre, et les en a retirs pour les imprimer sparment. Parmi les maximes rapportes dans ces seize chapitres, il y en a quelques-unes qui sont les memes, et dans les mmes termes,  peu prs, qu'elles se lisent dans le recueil des cent uingt-deux. C'est ce qu'on peut uoir en comparant le troisime chapitre auec le cinquante-septime du recueil; le quatrime auec le so xante-troisime, dans lesquels on rapporte les auis que saint Etienne donnait aux soldats sur la manire dont ils pouuaient se sauuer dans leur profession; et auec quel esprit ils deuaient faire les exercices militaires, et seruir Dieu dans les seruices qu'ils rendaient  leurs princes. Mais il y en a d'autres dans les seize chapitres, spcialement dans le huitime, qui ne se trouuent point dans le recueil. Ce chapitre est ainsi intitul: Qua ratione meretricibus et histrionibus bona temporalia largiebatur. Saint Etienne uoulait qu'on soulaget ces sortes de personnes dans les besoins du corps, pour auoir occasion de leur procurer les biens de l'me. Si le pcheur, disait-il, en s'adressant  nous, est reu auec des paroles dures, il croira que Dieu est cruel, et demeurera plus attach  son pch, au lieu qu'il coutera plus uolontiers ce qu'on lui prescrira pour le salut de son me, s'il reoit d'abord les besoins du corps. Le neuuime chapitre porte ce titre: Qua ratione confraternitates secularium hominum uitabat. Saint Etienne rpondait  ceux qui lui proposaient ces sortes de confrries, que toutes les bonnes euures que lui et ses disciples pratiquaient taient communes  tous les hommes, qu'ils ne pouuaient point aiouter d'autres prires  celles qu'ils faisaient chaque iour; aprs cela, il disait  ses disciples en particulier, en leur rendant compte de ces propositions, que ceux qui les faisaient uoulaient, sans le sauoir, sous le spcieux prtexte d'un bien, les rendre coupables de simonie. Mais,  Dieu ne plaise, aioutait-il, que nous uendions l'office diuin. C'est tre mercenaire que de prier lorsqu'on donne quelque chose, et de cesser de prier lorsqu'on ne donne rien  .

 5o D. Montfaucon indique parmi les manuscrits de la bibliothque de Saint-uictor de Paris, une lettre de saint Etienne: Stephani primi patris Grandimontanorum.





uITA S. STEPHANI AUCTORE GERARDO PRIORE GRANDIMONTENSI SEPTIMO.






OBSERuATIO PRAEuIA.

Sancti Stephani, ordinis Grandimontensis institutoris, res preclare gestas scriptis suis perplures celebrarunt auctores. Hanc in se prouinciam primus omnium suscepisse uidetur Stephanus de Liciaco, anno 1141 creatus quartus Grandimontensis prior. Ipse enim, teste Bernardo Guidonis, et dicta et facta S. Stephani conscribi fecit. Quod quidem opus hactenus in tenebris delituit. Deinde Gerardus Itherii, anno 1188 unanimi fratrum consensu Guillelmo de Trinhiaco sexto priori suffectus, cum piissimum parentem suum sanctorum albo referri satageret, uitam eius et miracula fusiori conscripsit stylo, que nec ipsa lucem hactenus uidere promeruit. Tertiam ex hac uita contractiorem, seu potius excerpta ex Gerardi opere non ita concinne adornata contexuerunt aliqui fratres in cellis habitantes; et quidem, ut coniicio, ad suos proprios usus, labori prolixiori in tota uita charte committenda parcentes. Hanc uitam absque auctoris nomine primus edidit in sua Bibliotheca noua Philippus Labbeus societatis presbyter eruditus, anno 1657. Eamdem a Petro Francisco Chifflet acceptam recuderunt Ioannes Bollandus et Godefridus Henschenius ad diem Februarii octauam, sub nomine Gerardi uII prioris Grandimontensis. Nam cum citatum a Carolo Fremontio Gerardi opus, cum ea quam pre manibus habebant uita contulissent, ipsissimaque illius uerba in ea reperissent, illi posse et debere attribui minime dubitarunt, quamuis nonnisi excerpta quedam feriati fratris contineat, qui prolixiori parcens labori, integram describere noluit. Quarto pie memorie Carolus Fremontius, Turonicus, ordinis sui reformator, ut suos ad sectanda legislatoris uestigia fratres excitaret, S. Stephani uitam Gallico composuit idiomate, ac Diuioni prelo commisit anno 1647. Quinto denique reuerendissimus Henricus de la Marche de Pargnac, nouissimus ordinis prepositus generalis et abbas Grandimontis, simile opus Parisiis non ita pridem edidit. Hos preter auctores Guillelmus Dandina, cognomento de S. Sauino, qui sub finem seculi XII Hugonis de Lacerta uitam eleganti stylo et accurate conscripsit, perplura de S. Stephano scitu dignissima et hactenus parum nota, illi inseruit. His adde uincentium Bellouacensem, qui et ipse de S. Stephano agit Speculi historialis lib. XXu, cap. 46 et seq.; Bernardum Guidonis, S. Antoninum, part. II, tit. 15, cap. 21, et plures alios.

Itaque ad illustrandam S. Stephani Muretensis memoriam, aliud nichil desiderari uidebatur quam ut Stephani de Liciace et Gerardi prioris uII lucubratio publici tandem iuris fieret. Cum autem Grandimontensis monasterii bibliothecam mihi olim lustrare licuisset, inciderunt in manus amplissimi codices duo, Gerardi uII prioris nomen preferentes, eleganter descripti, et ni me mea fallit opinio, ipsissima auctoris manu exarati; ad quorum exemplum Turonensis S. Martini Maioris-Monasterii codicem recentiorem scriptum existimamus. Illos uero diligenter euoluenti mihi occurrerunt in eorum uno post caput 46 inserta alia sexdecim capita cum subsequentibus uersibus; que cum attentissime legissem, S. Stephani dicta et facta, iussu Stephani de Liciaco primum collecta statim esse conieci. Coniecturam hanc meam confirmarunt stylus paulo diuersus et res in eis tractate, que dictis et factis, ut titulus prefert, apprime conueniunt. Deinde cum caput 47 precedenti 46 optime cohereat, nemo est qui non aduertat sexdecim illos articulos extra numerum ibidem post completum opus insertos fuisse. Preterea cum uite a se conscripte tres Gerardus premiserit prefationes, quarum tertie tantummodo nomen eius preponitur, duas primas aliorum esse auctorum, quorum opus suo intexuerat ille, statim diiudicaui, ex quibus unam fuisse Stephani de Lisiaco uehemens mihi suggerit suspicio. Quapropter sexdecim illa capitula seorsim edenda opere pretium duximus.

Porro tametsi Gerardus ea que uera quorumdam ueridicorum relatione compererat, atque oculis propriis conspexerat enarrare se profiteatur, initia tamen uite S. Stephani parum accurate scripsisse fatendum est. Nam que de eius Beneuentum profectione anno etatis sue XII, deque eius apud Milonem archiepiscopum totidem annis ibidem commoratione narrat, cum eiusdem Milonis episcopatus tempore, annorum uix duorum, conciliari minime possunt; nam anno 1074 ordinatus successorem habebat anno 1076, uti nostris in notis demonstrauimus. uerum cum decani Parisiensis dignitate potitus fuisset Milo, antequam ad Beneuentanam sedem eum eueheret Gregorius papa uII, haud absimile a uero uidetur sanctum Stephanum etatis sue anno duodecimo Parisios ad eum accessisse, et ibidem cum eo commorantem diuinis humanioribusque litteris operam dedisse: eumdem postea creatum archiepiscopum Beneuentum secutum, cum tunc ageret etatis sue annum uicesimum secundum; atque Milone post duos annos ad superos euocato, Rome aliquandiu cum aliquo cardinali conuersatum fuisse.



Incipit primus titulus in uita S. Stephani confessoris, primi patris Grandimontensis ordinis.


Quoniam proprium est seruorum fidelium, quos constituit Dominus super familiam suam ; intendere super discipulos suos, ne a statu rectitudinis labantur, in quo nimirum maior ratio salutis ipsorum, quibus cura commissa est, consistere creditur. Cum caritas pastoralis non querit  que sua sunt , nichilominus discipuli semper habent intueri uitam boni doctoris, qui cum beato Paulo dicere potest: Imitatores mei estote , ut deinde sumant in omnibus exemplar necessarium conuersationis sue. Illum enim cuius adiutorio ueritas fidelibus reseratur a Domino, uerbis simul et operibus dignum est ut ipsi fideles super omnia uisibilia diligant. Quod nos certe, fratres Grandimontis, possumus dicere de Stephano reuerendissimo nostre religionis pastore primo. Quamuis enim ad fidei lumen iamdudum uenimus, tamen per hanc semitam iustitie quam aggressi sumus, nullatenus recto calle transire possumus, nisi ductorem sequamur, scientem uitare cuncta periculosa diuortia, sicut ouis que pastorem  suum ad uberrima pascua ducere uolentem, herbis presentibus inherens, sequi contemnit, aut a lupis quandoque deuoratur, aut tenuis atque deficiens balando nescia quo tendat, exclusa remanet ab ouili. Magna quidem salus omnium discretio pastoris est, gloria discipulorum magister sapiens est: tunc quoque solummodo parietes edificii firmisunt, cum a fundamento non discrepant, quod sapiens posuit architectus. Summum igitur gaudium nostrum, fratres dilectissimi, post fidei perceptionem, sit bonum habere pastorem, cuius profecto miracula incessanter oculis aspicimus, et indeficienter manutenemus. Que sunt enim alia tributa nostra uel agriculture magne, aut ingens possessio pecudum, siue questus per ecclesias, unde tot fratres  congregati in unum quotidie pascamur, nisi pura fides ipsius? Nos mercedem lacrymarum atque ieiuniorum eius percipimus; nos longe paupertatis, quam indesinenter amplexatus est, fructus tota die colligimus, ut uidetis, ubicunque transmutamur per obedientiam, non habentes sustentaculum temporalium rerum, nec deficiendi metum, cum solummodo exspectemus Dominum. Quemadmodum igitur in illo prouerbio dicitur: Cuius panem manducamus, eius laudem teneamus; propterea Domini misericordiam, fidei constantiam Stephani pastoris nostri memoriter commendemus, in quam per Christi gratiam salutem speramus eternam. Taceo quia nullus nostrum qualibet sapientia  sua huius uiam libertatis tentans arripere, nisi clare premonstrata et undique ab omni cupiditatis seruitute clausa foret ab isto Patre; uel certe si quis tentaret, consummare nesciret, ut uidemus de pluribus in incepta paupertate non perseuerantibus. Unde iucundius memoriam huius patroni uenerari debemus. Hec autem idcirco dicimus, ut fratres beneuolos reddamus, et attentos ad legendum ea que de prefato uiro posita sunt in hac scriptura, communi causa uidelicet, quoniam diligi non ualet quod penitus ignoratur: fides enim ex auditu, ut ait Apostolus , presertim cum fides adhibenda sit relationi discipulorum illorum a quibus ista audiuimus. ueraciter namque per uisum et auditum cognouerunt a principio, et  adhuc superstites uerborum suorum ueritatem operibus attestantur. uerumtamen si multa fuissent apposita de perfecto uiro Dei, que non omnes imitari, sed admirari possumus, idcirco tamen ea negligere non oportet auditores; imo carius amplecti, ut per hec fragilitatem nostram subtilius agnoscamus, et mundemus aciem mentis in exemplis tanti Patris. Tanto enim quisquis proficit in Deum, quanto magis per bona alterius uilitatem suam attendit. Et hec est in humano corpore membrorum firma concordia, quia manus et pedes, licet minime uideant, diligunt tamen oculos per quos ad necessaria diriguntur. Et nos quoque diligamus excellens meritum uenerabilis Stephani, quoniam ad utilitatem omnium nostrum tanta gratia collata est  ei diuinitus. Quisquis autem uerbum ueritatis audire solummodo renuit, aut uix aut nunquam illud operando seruabit. Hoc autem pro eo dicitur qui in hac stultitia detinetur. Sed Deo gratias agamus, quoniam a fratribus remota est penitus huiusmodi arrogantia. Porro quia tractatum per capitula distinximus, ideo sententias breuiter in serie lectionis posuimus, ad intelligendam uerborum seriem facilius, et a modo propositum exsequimur.



Item alius titulus.

Cum omnibus hominibus ad cognoscendum et diligendum Creatorem suum eadem gratia minime sit collata, illi procul dubio celebriori memoria digni habiti sunt, qui profusius diuino afflati Spiritu, moribus et doctrina clarius refulserunt, et in  Ecclesia Dei profuerunt amplius: de quorum immensa multitudine unum habemus pre oculis, sanctum Stephanum uidelicet, primum post dominum Grandimontensis ordinis Patrem, qui Redemptoris sui sequens uestigia , paupertatem spiritus in tantum dilexit, quod in terra nichil fere uoluit possidere: cuius uirtutes referre opus est, ut credimus, aliquibus profuturum; sed nostre scientie tenuitas et tarditas ingenii ad ea nempe non sufficit. Ceterum ipsius merita conuersationis eius proclamat austeritas, et testatur exemplum conuersandi suis sequacibus derelictum. Quis enim nostris temporibus deuotius audiuit Dominum in Euangelio dicentem: Qui non renuntiat omnibus que possidet, non potest meus esse discipulus ? Quis expressius  mancipauit effectui illud Iesu Christi consilium: Si quis uult uenire post me, abneget semetipsum, et tollat crucem suam, et sequatur me ? Porro nullius perfectionis euangelice surdus auditor, nullius iustificationis diuine obliuiosus lector, ut Christum lucrifaceret , ita omnia dereliquit, quod non pecudes, non terrarum possessiones, non reditus, non questus, uel aliquod aliud unde sibi necessaria ministrarentur, in mundo retinuit. Rebus itaque pauper et nudus, sed celestium uirtutum thesauro preditus, in fide ac dilectione illius qui ait suis discipulis: Nolite solliciti esse dicentes: Quid manducabimus, aut quid bibemus, aut quo operiemur? Scit enim Pater uester celestis, quia his omnibus indigetis , sine  sollicitudine et occupatione mundane rei, cepit primum querere regnum Dei et iustitiam eius . Unde non immerito credendum est illum in terra celestem duxisse uitam, et frequentissime gustasse manna absconditum, quod nemo scit, nisi qui accipit; nec corporalis alimonie nimiam potuit habere penuriam, qui totam in Deo posuit spem suam, sicut Propheta ait: Iacta super Dominum curam tuam, et ipse te enutriet . Quod nos qualescunque discipuli eius, fide meritisque ipsius nobis hactenus accidisse fatemur; et quia omnibus paupertatis huius propositum sequentibus ita semper eueniet, confidenter credimus et speramus. Scimus enim quantum fidelis est ille qui ait: Non uidi iustum derelictum, nec semen eius querens panem  . Quantam autem gratiam ob fidei sue meritum et carnis macerationem in conspectu Altissimi uir iste adeptus est, ad eorum notitiam qui diuine pietatis opera libenter audiunt, ueraci relatione narrandum suscepimus; sed ab ortu eius et infantia sumendum est exordium. De his tamen que in miraculis et dignoscendis fratrum cogitationibus per eum Dominus operari dignatus est, pauca dicturi sumus, ne forte incredulis ueritas mendacium esse uideatur, et creduli ex paucis que audierint dicant quia omnia possibilia sunt credenti .



Item alius titulus Geraldi uenerabilis prior Grandimontensis uII, in uita sancti Stephani confessoris.


Omnibus Christi fidelibus, diuina permissione Grandimontensis Ecclesie minister humilis atque indignus, salutem.

Ne miremini, dilectissimi, neque stultum uobis uideatur atque insipidum, si uniuersitati uestre scribere presumo, nomenque nostrum in initio huius scripture ponendo, cum non hoc de iactantia, aut inani gloria, seu aliqua intentione peruersa, sed uoluntate bona et humili conscientia, in caritate perfecta, ut credimus, suffulta diuina gratia, cum qua desideramus, qualiter beatus confessor Stephanus, Grandimontensis ordinis institutor primus, ab infantie sue rudimentis Domino Deo nostro fideliter seruire proposuit, cuius uite propositum  conuersationemque admodum dignis laudibus plenam, moresque sanctissimos atque miracula que Deus omnipotens sua benigna gratia per eius merita gloriosa operari dignatus est, in quantum Dominus donauerit, uolumus, si possumus, ut uera quorumdam ueridicorum relatione comperimus, et oculis propriis perspeximus, sub breuitate fideliter scripto commendare. Resipiscant igitur insipientes falsidici,  oblatrantes et contradicentes ueritati. Obmutescant dico, quia Dominus uerax est , et omnes uie eius iudicia et ueritas . Ipse enim quecunque uoluit fecit in celo et in terra, in mari et in omnibus abyssis . Et quid mirum? omnia potest, quecunque uult operatur. Intelligant igitur et percipiant increduli et erubescant infideles, quia Deus beatum Stephanum mirificauit, et mirificando laudabilem reddidit, nec uoluit occultare diutius sanctitatem ipsius, qui uelut gemma latebat in sterquilinio obliuionis. Exsultent et letentur fideles Dominum timentes, uera amantes, uana spernentes, mundana contemnentes, eo quod Deus eis demonstrauerit lumen ueritatis, ac lucernam que abscondita erat sub modio, quamuis  uideretur posita esse super candelabrum , id est beatum uirum Stephanum, quem Dominus Deus omnipotens sua bonitate mirifica uoluit uniuersis manifestari populis. Gaudete, inquam, uos uiri Grandimontenses, quibus Dominus talem ac tantum pastorem prouidit, qui uobis fideliter ostendisset ueritatis uiam, iustitie semitam, sancte religionis regulam, caste uiuendi formam, uigiliarum ieiuniorumque obseruantiam, recte uiuendi normam, corrigendi mores disciplinam, amandi amplectendique paupertatem constantiam. Hec sunt opera pro quibus gaudere uos admoneo, et in quibus debetis operam dare, quia uobis in his et aliis iustitie fideique operibus exemplum prebuit. Amator  etenim fuit ueritatis, sectator iustitie, et sanctitatis fundator, et institutor optime ac uenerande religionis, nutritor castitatis, conseruator integerrime uirginitatis.

Quapropter uos admoneo, karissimi, quatenus eum in quantum potueritis imitemini, sectando iustitiam, conseruando patientiam, amando humilitatem ueram, tolerando paupertatem uoluntariam ac necessariam, habendo fidem rectam, spem certam, caritatem non fictam. Hec sunt uere bonitatis sanctitatisque opera, quibus exstitit adornatus atque redimitus B. Stephanus Pater uester sanctissimus: quem si audieritis et eius uiam sequi uolueritis, bona terre uiuentium comedetis, et regem glorie in decore suo uidebitis, cum ad regnum celeste,  ipso beato Stephano ducente ac uiam demonstrante, perueneritis, procurante Domino nostro Iesu Christo, cui est honor et gloria per omnia secula seculorum. Amen.

Explicit titulus Geraldi uenerabilis prioris septimi Grandimontensis in uita S. Stephani confessoris et eremite perfectissimi.



INCIPIT uITA SANCTI STEPHANI CONFESSORIS.



I. De S. Stephani parentibus.---Pater eius Barium orandi causa pergit.


Fuit igitur in Aruernie partibus homo quidam nobilissimus nomine Stephanus, cuiusdam oppidi, quod dicebatur Tiernium seu Ternas, dominus et uicecomes, et uxor eius Candida nuncupabatur. Qui nimirum non sine causa talia sortiti sunt uocabula. Erant enim filium habituri, qui de uirginitate et diutissima corporis afflictione tanquam de redolentibus liliis rosisque uernantibus a Domino erat coronandus. Cui sane presagio euentus rei postmodum fidem fecit. Diuino namque nutu natus est eis filius, qui semper uirgo permansit, et in signum corone quam meruit, de nomine patris Stephanus  est appellatus: quem progenitores sui more nobilium diligenti studio educatum, cum ad intelligibiles peruenisset annos, ad discendum litteras tradiderunt; tanto carius eum diligentes, quanto et elegantioris forme et bone indolis puer cepit apparere. Crescente itaque puero, et in litterarum scientia magis magisque proficiente, patri eius celitus est inspiratum, ut ad gloriosum corpus B. Nicolai, quod de Mirrea metropoli Licie nuper  translatum fuerat Barium, causa orandi festinaret. Illuc namque ex diuersis mundi partibus fidelium populorum multitudo tunc temporis concurrebat, tanti confessoris gloriosa intercessione peccaminum suorum ueniam petitum. Parente igitur illo sumptus et socios eligente, iter cum uellet arripere, et  filium suum, quem unice diligebat, secum ducere, perurgebatur admodum graui tentatione. Timebat enim ne infantie sue teneritudine, uel itineris longitudine puer debilitaretur; dimittere autem eum nolebat, quia eum ante omnia diligebat, et ideo absque eo esse non poterat. Et quid plura? Ipse cum eo ad sacratissimas reliquias letissimus properauit, ignorans quid de eo Dominus Deus facere decreuisset. Erat enim iam duodennis. uolebat autem omnipotens Deus ac disponebat, quatenus puer ea etate sibi seruire inciperet, qua filius suus a parentibus secundum carnem ad templum deductus est; et quemadmodum puer Christus remansit in Ierusalem, ignorante Ioseph et Maria , sic  puer iste remansurus erat in itinere, patre ignorante et Deo disponente.



II. De infirmitate pueri apud Beneuentanam ciuitatem.


Cum autem, Christo ducente, post factam orationem pater cum filio feliciter remearet, ut ex deuoto deuotior fieret, per Beneuentanam urbem transitum fecit, ubi quid acciderit sine dolore quis poterit enarrare? Nam ibidem infirmatus est puer, et gaudium quod de paruulo comite suo pater habuerat, uersum est in merorem. Tristis ergo nimis effectus, orando, eleemosynas largiendo, omnipotentis medici et B. Nicolai auxilium implorat, sed de filii sui sospitate nullum comperit indicium. O pietas patris! o prouidentia superne dispensationis! postulat pater pueri sanitatem, sed Deus puero alium prouidit patrem.



III. De archiepiscopo Beneuentane ciuitatis Milone.


Erat enim tunc in eadem urbe archiepiscopus beatissimus Milo, qui de Aruernia oriundus huic uiro ab infantia fuerat notissimus. Hic, cum uideret quod puer non conualesceret ob uotum et amorem nobilissimi uiri, rogauit eum ut suum sibi dimitteret filium. Qui de illius amicitia certissimus, et de prudentia et probitate non ignarus, infantulum quem reducere non poterat, ei tanquam fidelissimo uiro fidelissimum commisit depositum, obsecrans multis precibus ut si puer euaderet, illum faceret erudiri, quatenus sciret legem eius, cui iam paruulus fuerat oblatus: sicque caro pignore destitutus, desolatus et mestus ad propria reuersus est. Post paucos uero dies, diuina operante clementia, puer  sanus factus est, et quasi oblitus patris et patrie, hilaris et gaudens in terra fuit aliena.



Iu. De puero instruendo ab archiepiscopo.

Unde archiepiscopus plurimum letus non solum sacris tradidit eum litteris imbuendum, uerum etiam ipse, uelut pius pater et fidelis doctor, bonitatem et disciplinam et scientiam ipsum studiosius edocebat . Semper enim puerum a scholis uacantem operibus suis assidere faciebat, uel cum diecesis sue placita pertractaret, uel cum Romani pontificis, cui Beneuentum sedes atque thalamus est, causis siue iudiciis interesset. Talibus quippe negotiis propter ueritatem et mansuetudinem et iustitiam, que in eo euidenter eminebant, frequentissime  insistere cogebatur. Sed sicut ait Apostolus: Quis nouit sensum Domini, aut quis consiliarius eius fuit? 



u. De Dei prouidentia erga puerum.


Ut doctorem inueniret iustitie, ut patrem haberet spiritualem, carnalis pater ad exteras nationes filium duxit, nesciens quid faceret. Ceterum ille sciebat, qui cum puero et de puero aliquid magnum facere cogitabat. Egressus est enim puer de terra et de cognatione sua et de domo patris sui , ut inter gentes quas nesciebat, uiuendi formam disceret, ad quem postmodum maxima multitudo hominum, uel de Ur Chaldeorum et Aegyptia seruitute, ad terram promissionis et uirtutum montem ocius conuolaret .



uI. De religiosis Calabrie, et uita, et conuersatione eorum.

Florebat enim eo tempore in Calabrie finibus  iustorum quedam religiosa congregatio, tanto bonis celestibus uberior, quanto ab omni cura temporalium erat remotior. Pecudibus, possessionibusque ac uniuersis rerum mundanarum occupationibus ita penitus renuntiauerat, quod unde professores sui ad tumultum seculi reuocarentur, non habebat. Et ut dilatato corde per arctam uiam que ducit ad uitam , quicunque ad eam accedebant, incederent, nullus in ea aliquid proprium possidebat; sed, sicut in Actibus apostolorum legitur: Erant illis omnia communia, et diuidebatur singulis prout cuique opus erat . uerumtamen nullos nisi seipsos habebant ministros, ut maior locum minoris obtineret, et precessor fieret ministrator. Corporalis  autem subsidii sollicitudinem solummodo in Deum proiecerant, unanimiter in claustro uiuentes, et obedientiam humani generis reparatricem pro suis uiribus in omnibus custodientes; et quia mundum sibi et se mundo crucifixerunt, et in cruce Christi gloriabantur , operum predicatione testimonium perhibentes ueritati, tantam apud Deum et homines inuenerant gratiam, quod et uirtutum gratia redundabat, et in cibis et uestibus humane nature sufficientiis non carerent. Hoc itaque propositum sapientissimus archiepiscopus Milo in sermonibus quos ad populum faciebat iugiter commendabat, et cum eorumdem Patrum aliquem uidere poterat, ut Christum in seruo suo loquentem audiret, omni postposita sollicitudine, totus ei uacabat.  Audiebat enim de conuersatione eorum, unde postmodum clericorum, laicorum, aliorumque religiosorum uitam ad altiora inflammabat, proponens  eis exemplum istorum ab omni cupiditate, que radix omnium malorum est , cauentium, solisque celestibus inhiantium.



uII. Qualiter appetebat uirorum supradictorum imitari exemplum.

Cum igitur Stephanus iam pueritie metas excedens hunc sanctissimum uirum in huiusmodi uita cerneret adeo complacere, desiderio imitandi mores et actus illius religionis attentius inuestigare studuit, et fideliter memorie commendauit. Fecerat enim Christus Dominus in eius pectore mansionem, et ideo amore illius omnia deserere cupiebat, sed qualiter perfecte id agere potuisset, tanquam prudentissimus adolescens et Deo plenus, diligentissime deliberabat.



uIII. De uisitatione terre natiuitatis sue ac parentum suorum.


Eruditus itaque et nutritus a S. Milone, Beneuentano archiepiscopo  duodecim annis, accepta licentia ab eo, decreuit in corde suo quatenus uisitaret  patriam et parentes suos; qui cum uidissent eum, ultra modum letati sunt et congratulabantur ei ueluti a mortuis surrexisset. Cumque ibi moram aliquam fecisset, retro per Dei misericordiam ad ipsum archiepiscopum redire disposuit. Cumque Romam fuisset ingressus, comperit eum uiam uniuerse carnis iam fuisse ingressum, et tunc remansit apud quemdam prudentissimum uirum sacrosancte Romane Ecclesie cardinalem, cum  quo in Romana curia per quatuor continuos annos  intrans et exiens, de diuersis diuersarum religionum actionibus, et dispensationibus totius Ecclesie Catholicos uiros sepissime disputantes audiit. Cumque de omnibus que spectant ad salutem anime, et etiam ad seculi salutare consilium sufficienter edoctus fuisset, et conceptum desiderium seruiendi Deo ad exsecutionem operis animum perurgeret, a Romano pontifice, cui bene notus erat, deuotissime petiit, ut ordinem quem in Calabria obseruari didicerat, in remissionem peccatorum suorum, que, ut reor, pauca erant, sibi alicubi obseruare concederet.



IX. Qualem se habebat apud Romanum pontificem.

Licet autem supererogare, si uel legere, uel audire,  uel desuper inspiratum esse contingeret, unde primum bonum et mensuram confertam et coagitatam, et supereffluentem , redeunte Domino,  exspectaret. Cuius pie petitionis affectum admiratus admirabilis Pater apostolicus, etatem iuuenis et seueritatem ordinis considerans, primo quidem obstupuit, deinde promittendo ei honores ecclesiasticos et immensa beneficia, ut a tali petitione pariter et uoluntate desisteret, monuit; fortasse existimans quod, uel leuitate, seu aliqua ingruente tentatione, per tam arctam et arduam uiam uellet incedere. uerum quanto magis pius Pater probando spiritum, si ex Deo erat, illum ne talia postularet dehortari uidebatur, tanto ad exsequendum quod proposuerat, et quod poscebat impetrandum ille feruentior efficiebatur et instantior.



X. De confirmatione beati Stephani per summum pontificem.

 Comperta itaque ac probata ipsius constantia, Christi uicarius tandem quod petebat annuit, et auctoritate sua apostolica et potestate, qua cunctis preeminet mortalibus, omne bonum quod ageret ei in penitentiam et uirtutis premium iniunxit. Tunc ille de iussione summi pontificis, quam multum optauerat gaudens, cum eius benedictione discessit a curia, et quasi future conuersationis iam medium habens, uisum est ei bonum ea intentione redire ad patriam, ut quod corpore nolens et inscius reliquerat, mente et corpore spontaneus et prudens desereret.



XI. De ingressu Aruernie uel patrie sue.

Iter igitur arripiens in ingressu iuuentutis sue  Aruerniam regressus est, sed paruam ibi faciens moram, a parentibus et fratribus, et cognatis, et amicis, qui de regressu ipsius admodum gaudebant, solus latenter recessit.



XII. De egressu patrie sue et de uisitatione gratie diuine.

Cum autem egrederetur de patria sua, relictis parentibus suis, domo et omni parentela, et cognatione sua, sciretque retro nunquam se reuersurum, respexit post se, ultimum uale facturus, et subito diuinitus excussa sunt omnia ossa eius, ita ut uideretur sibi quod disiungerentur et soluerentur omnes eius iuncture: unde credimus quod signum hoc fuit indicium future sanctitatis eius ac bonitatis: quapropter dicere potuit ueraciter: Dirupisti, Domine,  uincula mea . Perambulans et perlustrans plurimarum prouinciarum partes, ea loca que ad seruiendum Deo et agendum penitentiam magis sunt idonea diligentissime considerabat. Sciebat enim quod querentibus et diligentibus Deum frequentia hominum, et copia rerum nociua sunt, utilia uero paupertas et solitudo.



XIII. De loco eremi apud Muretum inuento.

Denique, peragratis multis eremis et solitudinibus, et de canonicorum, monachorum, eremitarumque uita illa que imitanda sunt memorie commendans, in Aquitaniam ad nemorosum montem, qui non longe distat ab urbe Lemouicarum, et Muretum dicitur, Christo ducente, peruenit, ubi fontes reperit et rupes, terramque desertam et inuiam,  que nouo hospiti suo potum frigidissimum et domum uentis expositam offerens, afflictionem corporis et requiem mentis manifestis indiciis promittebat. Porro tota siluestris et sterilis, et fere omni tempore hiemalis, hominibus insueta assueta feris, aliud non poterat polliceri.



XIu. De ingressu eremi.

Sed non metuit tentationes qui sensit Dei consolationes, nec nimis esurit panem hominum, qui frequenter comedit panem angelorum : cuius rei non ignarus seruus Dei, in spem eius de quo legitur, quia erat in deserto cum bestiis, et angeli ministrabant ei , feruens et intrepidus ad unum accessit fontem, et gaudens de solitudine, quam iuxta cor suum ad  ducendam pauperem uitam aptam inuenerat, omnibus diebus uite sue ibi se Deo seruiturum spopondit, ut cum quodam annulo, quem de omni substantia mundi tantum habebat, semetipsum castissimum uirginem Christo desponsauit, dicens:



Xu. De professione eiusdem.

Ego, Stephanus, abrenuntio diabolo et omnibus pompis eius, et offero atque reddo meipsum Deo Patri, et Filio eius et Spiritui sancto, trino et uni Deo uiuo et uero. Et scribens professionem suam, posuit eam super caput suum, et dixit: Omnipotens et misericors Dominus, Pater, et Fili, et sancte Spiritus, qui semper et idem permanens uiuis et regnas trinus et unus Deus, ego frater Stephanus, promitto tibi me amodo seruiturum in hac eremo, in fide catholica;  et propter hoc pono chartam istam super caput meum, et annulum istum in digito meo, ut in die obitus mei sit mihi hec promissio, et hec charta scutum et defensio contra insidias inimicorum meorum. Queso, Domine, ut reddas mihi uestem nuptialem, et in numero filiorum sancte Ecclesie me annumerare digneris, et ad cenam nuptiarum Filii tui, sanctissime Pater, animam meam de corpore exeuntem, caritatis tue uestem indutam in regnum tuum cum sanctis omnibus introducas; qui uiuis et regnas Deus cum Filio tuo et Spiritu sancto, per omnia secula seculorum. Amen. Item dixit: Sancta Maria, mater Domini nostri Iesu Christi, Filio tuo et tibi commendo animam meam et corpus meum et sensum  meum. His dictis, non est ultra reuersus ad seculum, sed facto de uirgultis paruo tugurio, anno ab Incarnatione Domini 1076, trigesimum agens etatis sue annum, eremum habitare cepit in ieiuniis, uigiliis ac orationibus continuis seruiens Domino die nocteque.



XuI. De cibo eiusdem.

A die namque illa cibus eius panis et aqua fuit, et interdum farinule siliginee modica sorbitiuncula, que ceteris ceterarum farinularum sorbitiunculis minus sapida, necessitati utcunque seruit, non delectationi. In senectute tamen sua, a tricesimo scilicet conuersationis sue anno, modico uino usus est propter stomachum , quem ciborum ariditas et penuria nimis arctauerat; sed carnem  uel sagimen nullo tempore conuersionis sue sanus comedit aut eger. Ceterum, si quis scire uoluerit unde etiam illa tenuis substantia, qua corpus eius sustentabatur, illi aderat, presertim cum diu solus in eremo habitaret, nec exiret ad seculum, reuocet ad memoriam quomodo Abdias prophetas Domini in spelunca absconditos pro Dei amore pane pauit et aqua , et nouerit quod nichilominus circumstantium uicinorum caritas sola diuina inspiratione huic Dei seruo deferebat. Qui enim Danieli in lacu leonum incluso prandium misit per Habacuc , qui per ministerium corui et uidue Eliam a famis liberauit iniuria , qui quotidie dat iumentis escam ipsorum, et pullis coruorum inuocantibus eum , hominis tante  fidei, quem ad se diligendum absconderat in abscondito faciei sue a conturbatione hominum, non potuit obliuisci . Solis igitur intentus celestibus, alimenta corporis a deuotione fidelium, refectionem uero mentis et unctionem spiritus a diuine contemplationis beneficio affluenter sortitus est.



XuII. De lorica ferrea qua induebatur.

Nam quomodo non gustaret quam suauis est Dominus , et dulcedinis eius stillicidia stillantia non haberet , qui corpus suum castigando et in seruitutem redigendo per districtam abstinentiam , etiam lorica ferrea contra carnis insidias et mentis lasciuiam  tandiu incessit armatus, quousque toto exsiccato corpore,  plenam de seipso obtinuerit uictoriam. Ad cuius eximie perfectionis cumulum tanta parcitas uestium, lectique accessit durities, que cunctis humane conditionis facultatem cernentibus uires hominis uideatur excedere.



XuIII. De indumentis eiusdem.

Indumenta namque quibus super loricam induebatur, nullo tempore augebantur, nullo minuebantur; sed in hieme et in estate ad repellendum frigus et cauma equalia semper erant et eadem.



XIX. De stratu eiusdem.

Stratus uero in quo post nimiam carnis sue fatigationem ad quiescendum se modicum conferebat, adeo durus erat et quieti contrarius, ut in eo dormiens  uexari poterat non foueri. Erat enim ex tabulis ligneis instar sepulcri in terram consertis, omni stramento, omnique lecti stramine carens, preter illam tunicam ferream quam semper ad nudam gestabat carnem, et uilissimum duntaxat habitum, quo desuper manebat indutus; illa ad stratum ueniens secum afferebat, illa de strato surgens secum deferebat. Eo absente, stratus eius nudus erat et uacuus; eo presente, talibus culcitris talibusque linteolis erat ornatus. Sed quis ad hec non miretur? quis non obstupescat? Siquidem, ut uerum fateamur, parcus in cibo, parcus in lecto, parcus in somno fuit.



XX. De perseuerantia in diuinis officiis.

Exceptis etenim ecclesiastici officii regularibus  debitis, agenda uidelicet dici et beate Marie, et fidelium defunctorum, a prima die qua uenit in eremum, usque ad ultimum diem uite sue, ordinem de sancta Trinitate cum nouem lectionibus et horis canonicis, singulis diebus ac noctibus deuotissime celebrauit.



XXI. De genuflexionibus eiusdem.

Numerum autem genuflexionum eius, quas terram deosculando, et cum fronte nasoque percutiendo humiliter faciebat, scire non possumus, quem utique propter earum sepissimam iterationem ipsum etiam credimus ignorasse. Scimus tamen quod manibus ac genibus in modum cameli carumdem assiduitate genuflexionum callos contraxerat, et nasum curuauerat in obliquum.



XXII. De psalmodia et orationibus eius.


Psalmodiam uero et familiares orationes in tantum amabat, et gratiam illius excellentissime contemplationis in qua Deus melius cognoscitur, tam efficaciter habebat, quod nunc huius dulcedine raptus, nunc illarum occupatione detentus, frequenter biduo aut triduo a corporali uacabat edulio; et quia non potuit lucerna accensa latere sub modio , longe lateque sanctitatis eius opinio diuulgata est, et ueniebant ad eum undique multi sue salutis monita audire cupientes. uerum si pro eorum colloquio quibus seruata caritate deesse non poterat, ea que orando facere uel dicere consueuerat, statutis horis siue temporibus quandoque non  impleret, differri quidem poterant, non omitti. Postquam enim ab eo qui aduenerant recedebant, quecunque hora tunc esset, antequam comederet uel dormiret, omnia que de consuetis orationibus necessario intermiserat, omni cum deuotione restituebat. Unde plerumque usque in crastinum nullum sumebat cibum, Christi discipulorum imitator uerus, qui propter uenientes et redeuntes manducandi spatium non habebat. Purus igitur rigidusque sui exactor primo sue conuersionis anno, humano carens solatio solus in cremo fuit; secundo quemdam de seculo in suam recepit custodiam suamque disciplinam, quem alter postea subsecutus est. His duobus solummodo diu comitatus fuit: plures enim ad austeritatem conuersationis  eius accedere trepidabant. uerumtamen districtionis sue regulam et mensuram possibilitatis ipse nemini imponebat; sed quemadmodum inchoauerat sibi quidem crudelis et asperus, aliis pius longeque moderatior erat. Sciebat enim quod secundum collatam sibi celitus gratiam alius alio fortior est, et non omnia possumus omnes.



XXIII. De prudentia quam habebat erga discipulos.

Nec querebat discipulorum suorum corpora necare, sed uitia: unde tanquam fidelis dispensator et prudens quem constituit Dominus super familiam suam , in cibis et uestibus, ceterisque humane fragilitatis necessitatibus, eis equo libramine indulgebat: hoc tantum ab eis exigebat, ut  Dominum super omnia diligentes ei ueraciter dicere possent: Propter te mortificamur tota die, estimati sumus sicut oues occisionis . Ac postquam, disponente Deo, discipulorum eius numerus creuit, non quasi unus ex illis in illis factus, sed minor omnibus illis .



XXIu. De humilitate eiusdem.

Nam, sicut consuetudo religionis est, in refectorio ad mensas sedentibus et uescentibus illis, ille humiliter humi residebat, legendo passiones sanctorum uel uitas Patrum, seu aliam edificantem scripturam, ut corporea alimenta capientes, illius sententie recordarentur: Non in solo pane uiuit homo, sed in omni uerbo quod processit ex ore Dei . Legerat quippe, legerat, inquam, et  memorie mandauerat: Quanto maior es, humilia te in omnibus, et coram Deo inuenies gratiam ; et illud: Qui uoluerit inter uos maior esse, erit omnium seruus .



XXu. De doctrina eiusdem facta ad discipulos.

Quam prudenter autem et quam sollicite de religionis obseruantia, de morum maturitate et de omnibus que ad salutem anime spectant, que uiua uoce sanctorum sententiis et exemplis discipulos suos, et eos qui cum eo loquebantur docebat, quemadmodum in sententiis suis scriptum est, sub silentio preterimus. Nimirum ad ea euidentissima sanctitatis eius indicia festinamus, quibus fides magis est adhibenda quam uerbis. Quis enim nouit  cogitationes hominum, nisi qui finxit sigillatim corda eorum, et intelligit omnia opera eorum , aut cui uoluerit ipse reuelare?



XXuI. De cognitione cogitationum discipulorum suorum.

Cuius gratie prerogatiuam ab illo Patre luminum a quo omne datum optimum, et omne donum perfectum , tam efficaciter uir iste acceperat, quod presertim discipulis suis quid cogitabant, et tentationes quas a diabolo patiebantur, apertissime dicebat, et qualiter prauis cogitationibus et importunis tentationibus uiriliter resisterent, tanquam pius pater et de salute eorum bene sollicitus, eos instruebat.



XXuII. Quantam uim obtinebant orationes eiusdem apud Deum.


Frequenter etiam cum eorum poscebat infirmitas, ne in hoc mari magno et spatioso huiusmodi fluctibus submergerentur, suis eos orationibus iuuabat. Erant enim preces eius tante uirtutis ante Dominum, quod, ipso cooperante, ab ipsis demonum faucibus et prauis machinationibus hominum captos poterant liberare: quod ut manifestum sit, de pluribus miraculis, que per fidem et orationes ipsius Dominus operari dignatus est, hic breuiter duo narremus.



XXuIII. De milite per eumdem a quodam crimine liberato.

Igitur miles quidam generosus cuiusdam immensi criminis tenebatur reus. Hic enim, cum  inter alios, qui ad eum uisitandi gratia uenerant, cum eo semel assisteret, quasi unus de stultis hominibus locutus est. Ait enim: Obsecro te, serue Dei, noli pro me Dominum deprecari. Admirans autem ille, respondit ei: Quid hoc est frater? Cur ita loqueris? Miles ait: Quoddam peccatum in tantum diligo, quod nullatenus illud uel odire uel relinquere uolo. Timeo autem ne hoc mihi contingat, si tu pro me rogaueris. Tuis ergo orationibus aliis auxiliare, mihi uero minime. His dictis, miles diaboli recessit letus, sed fidelis athleta Christi tristis remansit et anxius. Ingressus capitulum, tabulam pulsat, fratres congregat, sed pre lacrymarum impetu qua causa id ageret, uix illis insinuat: tandem reserato eis sermone militis,  iubet, hortatur, ut pro stultissimo milite cum eo Dominum studeant exorare. Nec mora, peccator rediit, et de iam dicta stultitia ueniam postulans, corde et ore sue iniquitati renuntiauit. In quo utique facto datur agnoscere quantam caritatem habuerit, qui, donec errantem proximum ad uiam ueritatis reduceret, preces cum lacrymis Domino fundere non cessauit. Est et aliud fidei eius preclarissimum opus, huic non dissimile.



XXIX. De familiari cuiusdam liberato.

Nam homo quidam in re familiari satis opulentus, uictualia que fidelis populus ei in eremo assidue commoranti caritatiue mittebat, ferre consueuerat; sed quia longe manebat ab eius cella, nec  ad eam una die poterat peruenire, in itinere sibi prouiderat hospitium, in quo iens hospitabatur et rediens. Nouerat autem illius hospitii dominus hunc Dei serui famulum habere diuitias, et ideo, suadente diabolo, tradidit eum duobus latronibus, qui ut ad redemptionem illum cogerent, in speluncis et in cauernis terre cum eo latitabant, ligatum cum tenentes et captum. Post aliquot uero dies nuntiatum est seruo Dei quod familiaris suus in uia qua ad eum ueniebat, ab ignotis hominibus furtim fuerat captus, et quo nesciebatur adductus. Quod ille audiens prius per multa loca diligentissime fecit eum requiri, sed nullatenus potuit inueniri. Tunc fratribus super hoc conquerentibus et dolentibus dixit: Cur estis  anxii? Scio cui manifestum est de homine, ubi sit, et quomodo se habeat. Nudatis igitur pedibus eamus in oratorium, et gloriose uirginis matris Domini, in cuius obsequio captus est, imploremus auxilium. Nullus enim carcer nullusque locus est, de quo sine mora eum nobis reddere liberum ipsa non possit. Et cum hoc factum fuisset, ecce crastina die diluculo, proditor hospes cum duobus latronibus et homine quem ceperant, ad celle ianuam pulsantes astiterunt. Homo uero qui captus fuerat et ligatus, solutus et liber; fures et traditor uinculis erant ligati: quod frater ostiarius intuens, et de miraculo multum gaudens, patri spirituali, qui more solito eadem hora discipulos instruebat, secreto manifestauit. Sed Christi seruus gaudium  mentis uultu dissimulans, uerbum quod inceperat minime pretermisit, dans fratribus exemplum, ut non in miraculis, sed in solo Domino gloriarentur. Deinceps completo sermone, fures ac proditorem a uinculis quibus erant religati soluit, et cum fratribus Deo et beatissime uirgini Marie gratias agens, tutos et liberos abire permisit.



XXX. De affluentia uirorum ac mulierum uenientium ad eum.

ueniebant itaque ad eum multi parui et magni, pauperes et diuites. Erat enim celeberrime opinionis, omnibus proficiens, nocens nulli. Non enim erat manus eius extenta ad accipiendum et ad dandum collecta, sed libentius conferens quam capiens, spiritualem temporalemque alimoniam mendicantibus  leto animo et hilari uultu liberaliter erogabat, arguebat peccantes, et de peccatis suis mestos consolans, quid agerent indicabat; iustis pius, afflictis compatiens, egenis misericors; omnibus pater erat.



XXXI. De fragrantia miri odoris que ab ipso procedebat.

uiri autem odoris fragrantiam cum eo loquentes et astantes circa eum ex ipso procedere sentiebant, cuius rei plures adhuc legitimi testes inueniuntur. Que profecto fragrantia non solum sicut sentientes fatebantur et aliis predicabant, totius suauitatis auctorem in eo requiescere testabatur: uerum etiam, quantum nobis datur intelligi, meritum erat  quo integerrima uirginitas et humilitas anime et corporis, que in eo eminebant, etiam in hac uita, dum uiueret, donabantur. Patientiam uero qua ieiunando, uigilando, frigus estusque tolerando, crucem Dominicam corde baiulabat et corpore, caritatem, sobrietatem, discretionem, et hilaritatem quibus cunctis indigentibus consulebat, seque prebebat affabilem, longum est enarrare. Deus hec omnia nouit: nos enim per omnem narrationem nostram, ea de ipso tacenda fore censuimus que nostri temporis fidem forsitan facerent hesitare. Redolebat tamen adeo conuersationis eius sanctitas, quod etiam supremos homines ad sui notitiam poterat conuocare.



XXXII. De aduentu cardinalium Romanorum.

 Excellentissimi namque cardinales, Gregorius uidelicet et Petrus de Leo, inter quos postmodum de prelatione Romani papatus, ut notum est, schisma fuit, cum a summo pontifice in Galliam missi legatione sua in partibus Lemouicinie fungerentur, ad hunc uirum Dei pariter conuenerunt. Qui primo uiuendi formam quam habebat, deinde a quo eam didicerat, uel si esset canonicus aut monachus seu eremita, tandem cur in arido gelidoque monte, cur in terra sterili et inculta, sine animalium et omni temporalium rerum adminiculo, curam hominum agere ceperat, diligenter quesierunt.



XXXIII. De responsione beati Stephani ad cardinales.

Quibus ille, quemadmodum cunctis secum loquentibus  facere consueuerat, humiliter respondens, de doctore suo uenerabili Milone, Beneuentane urbis archiepiscopo, primo mentionem fecit, illum Christi sermonem in corde suo recogitans: Si ergo glorifico meipsum, gloria mea nichil est . Sed cardinales de tam celebri uiro illum loqui audientes, in uerbis eius paululum hesitauerunt. Sciebant enim illius sanctissimi uiri obitum longo retro tempore exstitisse. Quo agnito, Dei seruus ait: Dubitatis super hoc, domini mei? Certe si non festinaretis, et liceret auscultare utrum uera diceremus, illico probaretis. Tunc illi usque ad ultimum uerbum, quidquid ille diceret, se libenter audire promiserunt.



XXXIu. De assertione cuiusdam abbatis Lemouicensis ad supradictos cardinales pro beato Stephano.


Dicebat autem eis quidam abbas Lemouicensis qui eos adduxerat: Nequaquam suspicemini quod iste Dei seruus falsum proferat uerbum: prius enim permitteret amputari caput suum quam scienter in aliquo mentiretur sermone. Tunc ortus a principio seriatim illis retulit qualiter in pueritia ad Beneuentum a patre suo ductus est, ubi a sancto Milone duodecim annis educatus, hanc regulam didicerit, de cuius etiam uita et doctrina mirabili multa que ipsi nouerant interseruit. Quocirca eum uera loqui cognouerunt, et quidquid ulterius dixerit, letabundi receperunt. Solutis ergo uniuersis eorum  questionibus, quoniam quidem paratissimus semper aut ad satisfactionem omni poscenti se rationem de ea quam habebat fide et spe , in fine locutionis sue subiunxit, et ait: Itaque cum de fallaci mundo, ducente nos Christi gratia, uoluimus exire, a Romano pontifice in curia ubi cum quodam cardinali a transitu sapientissimi et sanctissimi doctoris nostri archiepiscopi Milonis fueramus, prout melius potuimus, nostram suscepimus penitentiam, et cum ipsius precepto et obedientia in remissionem peccatorum nostrorum huius paupertatis et abiectionis uiam sequi proposuimus: et si sanctos et laudabiles eremitas, quos per totam septimanam absque corporali cibo diuine contemplationi uacasse legimus, fragilitate nostra non possumus  imitari; tamen, quia a uia publica aliquantulum declinauimus, et fratres qui in Calabria sine pecudibus et possessionibus Deo seruiunt utcunque sequimur, in extremo iudicio, cum Christus uenerit iudicare uiuos et mortuos, eius misericordiam exspectamus. Et ecce uestibus monachorum et canonicorum, de quibus interrogatis, non utimur, ut uidetis, quoniam etiam tante sanctitatis uocabula nobis non usurpamus. Nam canonicorum institutio que habet potestatem ligandi atque soluendi quemadmodum apostoli, supereminet potestati monachorum, ideoque, ut diximus, usurpare uitam illorum minime audemus. Tanta namque perfectio ad regimen ecclesiarum est necessaria, quod perfectos earum rectores uix aut nunquam imitari sufficeremus,  imperfectos uero et inutiles nullo modo sequi debemus, nec solum nos oportet cupiditatem a nobis expellere, sed etiam omnia unde posset procedere: quin etiam si ecclesias nos habere contingeret, quomodo curam ageremus aliorum, qui mortui sumus mundo, et membris abscissis a seculo, pedibus caremus ad ambulandum, ore ad loquendum, et ideo nec nostri curam agimus, uel possumus; quanto minus et aliorum, quemadmodum pastores Ecclesie? Nomine autem monachorum non utimur, quia nomen sanctitatis uel singularitatis sortiti sunt uocabulum, quanquam omnes Christiani possunt uocari monachi: attamen illi specialiter monachi dicuntur, qui sui amplius curam agunt [f. non agunt], nec aliud cogitant nisi tantummodo de Deo.  Eremitarum uero uitam imitari minime ualemus, quia in hoc specialiter est uita omnium eremitarum deuitare seculi tumultus, et permanere in cellulis suis, quatenus uacent orationi et silentio.



XXXu. De extollentia uiri iusti facta a cardinalibus.

Quibus auditis, cardinales legati ipsius prudentiam et humilem responsionem admirantes, omnibus qui illic aderant, constanter aiebant: Dicimus uobis, ut testificamur, quod aliquem huic uiro similem nusquam inuenimus, sanctus enim Spiritus loquitur in eo. Et conuersi ad eumdem Christi militem, taliter locuti sunt: Homo Dei, si fuerit possibile ut usque in finem ita perseueres, profecto cum apostolis in regno celorum numeraberis;  hec sunt enim illorum uestigia. Sicque data ei benedictione, et communicatis inuicem orationibus discesserunt ab eo. Ubi si diuine pietatis dispensationem diligenter et caute perpendimus, euidens miraculum possumus intueri. uoluit enim Christus ut seruus suus qui a suo uicario apostolico, scilicet in exordio propositi sui bene agendi habuerat preceptum, a uiris apostolicis uicarii sui uicariis, in fine sue conuersationis sanctitatis haberet testimonium.



XXXuI. Similitudo.

Hic enim quamdam comparationem ac uerissimam, Deo annuente, facere possumus, ut melius sanctitas ac bonitas ipsius ostendatur, et quemadmodum  Deus omnipotens eius sanctitatem certis uoluit declarare indiciis. Recolamus igitur uerborum illorum que scripta sunt in Ioannis Euangelio de Ioanne Baptista, ubi dicitur, quod miserunt Iudei ab Ierosolymis sacerdotes et leuitas ad Ioannem, ut interrogarent eum: Tu quis es? Et confessus est: Quia non sum ego Christus. Et interrogauerunt eum: Quis ergo? Elias es tu? Et dixit: Non sum. Propheta es tu? Et respondit: Non. Dixerunt ergo ei: Quis es tu, ut responsum demus his qui miserunt nos? Quid dicis de te ipso? Ait: Ego uox clamantis in deserto, parate uiam Domini, sicut dixit Isaias propheta. Et qui missi fuerant, erant ex Phariseis . Intelligite uerborum consonantiam. Missi sunt sacerdotes et leuite, a quibus? scilicet a  Iudeis. Unde? ab Ierosolymis. Cui? Ioanni uidelicet. Ad quid? Ut interrogarent eum. De quo? Si ipse esset Christus. Similiter et isti duo legati missi sunt; sed a quibus? A uiris religiosis. Unde? A Lemouica ciuitate. Cui? Scilicet B. Stephano. Ad quid? Ut interrogarent eum. Interrogatus est Ioannes triplici modo, utrum esset Christus, an Elias, an propheta? quod totum, ut audistis, negauit causa humilitatis, quamuis ueraciter hec omnia de se affirmare posset, si uellet, iuxta testimonium Scripturarum. Nam christus dicitur unctus, et ipse unctus est oleo inuisibili, id est repletus Spiritu sancto, secundum Lucam, ex utero matris sue; hec est unctio spiritualis de qua dicitur: Unctio eius docet uos de omnibus .  Dominus autem iehsu suis discipulis, dum loquitur de Ioanne, dicit: Elias iam uenit, et fecerunt in eum quecunque uoluerunt, et si uultis scire, Ioannes ipse est Elias . Alibi Dominus loquens ad turbas, interrogauit: Quid existis in desertum uidere? Prophetam? Dico uobis: Et plus quam prophetam . Similiter autem et B. Stephanus requisitus est ab eis an esset canonicus, aut monachus, seu eremita? Quod totum, ut in superioribus dictum est, causa humilitatis uitauit, ne uideretur ab hominibus, quanquam uerissime totum de se profiteri posset. Canonicus enim regularis interpretatur, et ipse iuxta Euangelii regulam, que est caput omnium regularum, in  quantum ualebat, uiuebat. Monachus uero solus uel custos sui dicitur; ipse solus quia in solitudine spirituali locum sibi preparauerat ad habitandum cum Deo, ut dicere posset ueraciter: Elongaui fugiens in solitudine et mansi . Hec est solitudo spiritualis de qua dicitur: Sedebit solitarius et tacebit ; hec est custodia sui, unde dicitur monachus, id est custos sui ipsius. Unde dicitur: Omni custodia serua cor tuum, quoniam ex ipso uita procedit . Stephanus autem beatissimus solus sedebat, id est quiescebat, et custos sui effectus erat, quia de omni supellectili mundana nichil penitus sibi uel discipulis suis retinuerat, nisi parum solitudinis, in qua nimirum cum fratribus suis Deo seruiret. Eremita dicitur ab eremo, seu anachoreta,  id est remotus. Quis unquam amplius potuit B. Stephano esse a seculo remotior, qui nichil sibi, ut diximus, in mundo penitus retinuit? Omnia omnino pro Deo reliquerat, eremum colebat, quia ibi penitentiam nimis austeram die noctuque fideliter peragebat. Et quemadmodum dicitur de Ioanne, dum deinde interrogarent illum quis esset, uel quid diceret de seipso, cum non esset Christus, uel Elias, aut propheta, ut responsum darent his qui miserant eos, ipse ait: Ego uox clamantis in deserto . Similiter et isti duo legati B. Stephanum interrogauerunt dicentes: Quid ergo dicis de te ipso , cum fateris quia non canonicus aut monachus uel eremita, quia his tribus ordinibus seu gradibus fulcitur omnis uita religiosorum, quibus  humillima ratione, ueluti Ioannes, ut superius scriptum est, respondit. Itaque cum de fallaci mundo, etc.



XXXuII. Item de extollentia eiusdem.

Nunc igitur, dilectissimi, animaduertite et intelligite qualiter diuina bonitas sanctum suum maioribus dignioribusque personis similem reddebat uerbo et opere. Attamen non equiparamus Ioanni Baptiste, cui Christus Dominus tantum contulit testimonium, quod inter natos mulierum eo maior non surrexit ; sed quia bonum nobis esse uidetur, ut comparatione actuum tanti prophete, quo nemo, ut asseritur, maior, actus B. Stephani dum aliquatenus in aliquo assimilari possunt, amplius et melius resplendeant. Non enim contra  dignitatem prophete loquimur, si eius primitus dicta uel facta ostendimus, et postea, utcunque possumus, ei similem in aliquo B. Stephanum demonstramus. Cum Ioannes euangelista de Domino Iesu Christo dicat, quod cum apparuerit, similes ei erimus . Certe scimus quod Ioannes Baptista uestiebatur pilis camelorum, et esca eius mel siluestre ac locuste; Stephani erat esca, ut diximus, panis lixiuio confectus, siue pultes de siligine, quas raro sumebat, uestis lorica ferrea. In his itaque ostenditur austeritas prophete, et austeritas sancti confessoris. Benedictus Deus per omnia, qui tales ambos fecit, et facere sic potuit. Amen.



XXXuIII. De perfectione eiusdem orationis et confirmationis erga discipulos circa finem.

 Octauo namque die ab eorum recessu, hoc est pridie Nonas Februarii, nullo adhuc tamen dolore uexatus, ab exteriorum cepit uacare colloquio, seque totum contulit doctrine discipulorum suorum et orationi. Sciuit enim per Spiritum sanctum diem sui obitus propinquare, uoluitque eos in proposito paupertatis ad quod uenerant confirmare, et suis apud Deum obtinere precibus, ut in eo semper uellent perseuerare. Cum autem de diligendo Deo, de amanda paupertate, et de obseruandis institutionibus quas eis fecerat, eos ardentissime commoneret, accidit per Dei prouidentiam quod ipsi coram eo unanimiter astantes dixerunt:



XXXIX. Quomodo conquesti sunt discipuli apud Patrem spiritualem.


Sanctissime Pater, quandiu tecum fuimus, pro tuo amore Deus nobis prebuit necessaria, sed post mortem tuam quomodo uiuere poterimus? Cuncta nobis aufers temporalia, et unde sustentabimur? Ad hec pius Pater, in fide Christi firmissimus, sic respondit:



XL. De responsione eiusdem ad discipulos.

Deum solum uobis relinquo, cuius sunt uniuersa, cuius etiam amore cuncta pariter et uosmetipsos reliquistis. Si amando paupertatem ei constanter  adheseritis, nec ab hac ueritatis uia declinaueritis, ipse iuxta prouidentiam suam, qua mirabiliter gubernat omnia, uobis quod expedire nouerit, largietur. Si uero  amando temporalia ab eius amore recesseritis, nolo uobis relinquere unde ad ipsum impugnandum pascamini. Sciatis autem pro certo quod in hac solitudine fere quinquaginta  annos compleui, quorum alii in magna egestate, alii in magna fertilitate transierunt. Diuina uero bonitas sic semper ad mensuram mihi omnia contulit, quod in egestatis tempore nichil necessarium defuit, nec in ubertate quidquam superabundauit. Similiter uobis eueniet, si uitantes omne superfluum, nam necessaria neminem [f. nemo] damnauit, in hac regula de Euangelio sumpta perseueraueritis.  Cumque per quatuor dies hec et alia que in libro Regule aliisque uoluminibus scripta sunt multo feruentius solito eis diceret, ita quod manifeste cognoscerent loquendi gratiam ei duplicatam fore, quinto die summo diluculo lethalis dolor eius inuasit membra. Tunc in oratorium se portari fecit, imperans fratribus ut diuinum celebrarent officium, suisque orationibus instanter Domino supplicarent, quatenus in pace animam eius susciperet



XLI. De transitu beati Stephani confessoris.

Tandem finita missa, post sacram unctionem, post receptionem corporis et sanguinis Domini, fratribus flentibus psalmosque cantantibus, octogesimo etatis sue anno, in ordine diaconatus, sexta  feria, sexto Idus Februarii dicens: In manus tuas, Domine, commendo spiritum meum , feliciter migrauit ad Dominum.



XLII. Item de transitu eiusdem.

Mox uero monachi de Ambasiaco  , cum capellano eiusdem uici et magna plebis multitudine, ad celle ianuam pulsauerunt, cum merore clamantes et dicentes: Boni uiri, boni uiri, nolite nobis celare domni Stephani mortem. uere scimus, uere scimus quia mortuus est noster amabilis Pater. Ianitor autem hec audiens, et uolens eos a sepultura remouere, quatenus fratres tanti funeris exsequias sine tumultu digne et deuotissime celebrarent, quasi consolando dixit eis: Quid est hoc? Dicitis quia mortuus est? Imo multo melius solito  illi credimus esse.



XLIII. Miraculum pueri de Ambasiaco.

Cui sacerdos, qui cum monachis et populo uenerat, ait: Domine, bene scimus quia mortuus est. In uico etenim nostro puer quidam modo in extremis positus ab heri et nudiustertius loquelam amiserat, qui cum a matre sua exitum prestolante seruaretur, subito in hec uerba prorupit: uideo, inquit, scalam lucidissimam, cuius altera pars celum, altera tangit Muretum, et angeli multi descendunt per eam, ut animam domni Stephani Deo gratissimam  perducant ad gloriam. Quod mater eius audiens, mirata est ualde, et egressa domum uocauit me et monachos quos uidetis, et narrans nobis hoc uerbum quod puer dixerat, duxit nos in domum suam; qui pariter ante puerum uenientes, cum ad intimationem mulieris requireremus ab eo quid diceret, tam nos quam plures alii qui illic aderant, ab ore eius idipsum audiuimus, et subiunxit: Nunc audio circumquaque per ecclesias et per monasteria sonare signa. Et iterum ait: Hoc erit uobis indicium quod dico ueritatem, quia iam moriar, nec ultra loquar uobiscum, sed ascendam cum sanctissimo Patre et angelorum multitudine. Quibus dictis, exspirauit, unde sine dubio credimus uerum esse quod dicimus, migrasse scilicet gloriosissimum  Patrem. O felix uisio! et quis congruentius uirgini testimonium debuit perhibere, quam uirgo? Ambo namque uirgines erant, et fidelis Dei seruus, et puer qui uidit et retulit uisionem. Quanti enim meriti fuerit apud Deum hic athleta Christi, aliud miraculum quoque potenter ostendit.



XLIu. De reuelatione transitus eiusdem apud Turonensem ciuitatem et uerzeliacum.

Nam mira Dei dispensatione decessus illius apud Turonum et uerzeliacum eodem die diuulgatus est: que duo loca ab inuicem et a Mureto adeo remota sunt, quod nisi miraculose id fieret, fieri nequaquam posset. Cuius rei testes idonei fuerunt peregrini Lemouicenses, qui illuc causa orandi tunc  erant, certamque rei ueritatem postmodum fratribus retulerunt.



XLu. Quomodo transitum suum per noctem reuelauit cuidam canonico  .

Sequenti uero nocte cuidam canonico, familiari suo, per uisum apparuit, habitu roseo decoratus; nec mirum si roseo, quia Christi martyr exstiterat. Cui congaudens in uisione sua canonicus ait: Pater mi, que causa fuit huius prefulgide uestis, quam usque modo non induisti? Romani pontificii mihi a Christo collati signum est, inquit. Ad hec canonicus respondit: Benedictus sit Deus; nam per talem papam recte sancta regetur Ecclesia. Illico euigilans intellexit illum mortis debitum persoluisse, et celeriter surgens pro commendatione  anime eius ex integro diuinum decantauit officium. Mutua namque caritate ambo inter se condixerant, ut ille qui diutius uiueret exsequias alterius celebraret.



XLuI. De nuntiis ad legatos Romanos missis.

Dato itaque sanctissimo corpore sepulture, discipuli eius iam dictis cardinalibus transitum illius per litteras et nuntium mandauerunt. Cumque in concilio quod apud Carnotum congregauerant, eis littere redderentur, mox obitum eius omnibus denuntiantes, coram omni conuentu archiepiscoporum atque pontificum, et ceterorum sapientium de uirtutibus eius et fidei puritate quam inuestigauerant,  multa bona locuti sunt. Quibus auditis, omnes qui aderant Deo gratias egerunt, et facta absolutione, cardinales dixerunt: Nos orauimus pro illo, nunc uero deprecemur illum, ut oret pro nobis ad Dominum, quia sine dubio plus possunt nos iuuare illius sancta merita, quam illum nostra suffragia: cum Christo namque uiuit in gloria.



XLuII. De electione domni Petri Lemouicani secundi prioris.

Pio igitur Patre destituti et orbati fratres, de conuentu suo unum, Petrum scilicet Lemouicanum, in priorem et spiritualem Patrem sibi concorditer elegerunt. Hic prius in seculo uenerabilis sacerdos, nunc uero in religione paterne traditionis et uoti quod fecerat emulator existens, Deo et hominibus  charus et amabilis erat: sub cuius regimine, grege Dominico in augmentum religionis proficiente, locum de Mureto in quo Deo seruiebant, diuque cum sanctissimo Patre suo seruierant, monachi S. Augustini calumniari ceperunt.



XLuIII. De inquisitione diuersorum locorum.

Sed qui potius auferenti tunicam pallium uolebant dimittere, quam unde ad placita et litigandi consuetudinem traherentur habere; locum alium uigilanter perquirere curauerunt, ubi caput religionis sue conuenienter constituerent, libere et quiete seruire Deo potuissent. Locis itaque diuersis sedulo peragratis, nullo tamen idoneo reperto, tandem diuinitus illustrati, salubre consilium omnes unanimiter  inierunt, ut prior scilicet cum omni humilitate et deuotione missam celebraret, et cum fratribus uniuersis affectu precordiali Domino supplicaret, ut clementer eis consuleret, et quod postulabant indicare non differret. O mira Dei clementia et perenni memoria commendanda! Potuit fortasse liuor Dei seruis moliri calumniam, sed unde eos comprimere uoluit, inde amplius dilatauit. Nam immensa et ineffabilis superne dispensationis prouidentia latiorem locum, et ad obseruantiam religiose conuersationis et situ et nomine magis idoneum, eis a mundi constitutione parauerat, cuius loci nomen etiam per ipsam diuinam uocem audire meruerunt.



XLIX. De reuelatione loci Grandimontensis.

 Priore namque, sicut condictum erat, missam celebrante, cum Agnus Dei ter cantatum fuisset, et tam ipse quam omnes alii fratres ardentissime Dominum exorarent, quedam celestis uox audita est dicens: In Grandimonte, in Grandimonte, in Grandimonte. Hanc sane beatissimam uocem prior et nonnulli de fratribus audierunt. Finita uero missa, quesiuit prior a fratribus, si celicam audierant uocem; et cum unus eorum confestim coram omnibus diceret: Ego audiui eam ter dicentem In Grandimonte, et alius similiter, cuncti affluenter letati sunt, et consolati sunt, et confortati uehementer diuine pietatis largitatem, propter gloriose  reuelationis felicitatem, mirari, laudare et glorificare studuerunt. Et quia in Grandimonte aduersus principes et potestates, aduersus mundi rectores tenebrarum harum milites Christi, ne perderent celestia, semper erant pugnaturi , merito ibi auditum est nomen eius, ubi uictoria quam ab antiquo humani generis hoste Christus habuit quotidie celebratur.



L. De edificio eiusdem loci.

Pergentes igitur ad locum diuina reuelatione compertum (satis enim Mureto uicinum est [, ecclesiam et domos ad habitandum iussione Domini cuius erat, omni cum festinatione fecerunt. Quibus uili schemate utcunque pactis, reuersi sunt Muretum, ubi nonnulli de fratribus remanserant, et accipientes  sanctissimi Patris sui gloriosum corpus, transtulerunt illud in Grandimontem, paucisque scientibus reconderunt subtus presbyterium ante altare.



LI. Miraculum de pane dato cuidam militi.

Cum Pater pius uiueret, Bosoni Dereses, illustri uiro, die sancto cene panem distribuit, quem ille diu reuerenterque seruauit, et multis languentibus frustatim distribuit, quos omnes uirtus diuina sanitati restituit, multaque miracula uno pane perpetrauit.



LII. De milite sanato miraculum.

Postmodum uero miles quidam, qui Raimundus de Plantadio dicebatur, ad illam nouam Domini plantationem se deferri fecit, ut in orationibus fratrum  recipi meruisset. Hic eo morbo, qui paralysis dicitur, ita corporis medietatem amiserat, quod ex illa parte nullum eius membrum in aliquo preualebat. Loquens ergo cum priore, uerbo quo poterat, petiit ut in ecclesiam ad altare duceretur. Cumque a quodam filio suo ex uno latere, et ab ipso priore ex altero totus fere portaretur, postquam super lapidem sub quo ante altare sanctissimi hominis corpus sepultum erat, pedes suos tenuit, libera uoce exclamans ait: Sinite me, nolite me iuuare, ego enim in hoc loco, in quo pedes teneo, modo sanus factus sum. Dico autem uobis quod hic sanctus iacet aliquis tumulatus, pro cuius meritis et amore mihi Deus contulit sanitatem. Increpauit autem eum prior, et ut nec ipsi, nec alii qui cum  eo erant hoc dicerent, uehementer prohibuit. Sed quanto instantius hoc prohibebat, tanto qui sanus factus fuerat, pre gaudio ualidius clamabat: Hic sanus factus sum. Et qui sine humano iuuamine etiam a ianua ecclesie ad altare paulo ante progredi non potuit, solius diuine miserationis auxilio ad domum propriam nunc incolumis remeauit: sicque totus sanus factus est, ut deinceps in eius corpore illius egritudinis nullum remaneret uestigium.



LIII. De discipulo eiusdem sanato.

Nihilominus autem quidam eius discipulus, qui lumen amiserat exterius, prostratus et orans ad eius sepulcrum, pristinum recepit uisum.



LIu. De panno qui non potuit comburi.


Pannus etiam, quo sacre ossium eius reliquie inuolute fuerant, a sacerdote qui decentiori panno eas inuoluerat, semel et iterum atque iterum proiectus in ignem comburi non potuit.



Lu. De uerbis correctoriis que habuit prior secundus ad eumdem, inspectis miraculis post transitum eiusdem.

Inspectis itaque prior miraculis timuit sibi et aliis quietem minui, et interne suauitatis dulcedinem tardius experiri, si populorum turbe miraculorum causa, locum ad quem uenerant frequentarent. Et ueniens ad sepulcrum hominis Dei ante altare, tanquam spiritualis paupertatis uerus amator, ei ac si uiueret, ita locutus est: Serue Dei, tu ostendisti  nobis paupertatis uiam, et toto conamine tuo docuisti nos incedere per eam. Nunc uero de arcta et ardua uia que ducit ad uitam, ad latam et spatiosam que ducit ad mortem tuis nos miraculis uis reuocare? Predicasti solitudinem, nunc in solitudine fora nundinasque uis congregare. Non ducimur curiositate, ut tua miracula uidere uelimus; satis tue credimus sanctitati. Caue igitur de cetero ea miracula facias, que tuam extollant sanctitatem, et nostram destruant humilitatem. Non sic laudi tue prouideas, ut nostre sis immemor salutis. Hoc tibi precipimus, hoc a tua poscimus caritate. Quod si aliter feceris, dicimus tibi, et per obedientiam quam tibi promisimus, constanter asserimus, quia ossa tua inde extrahemus, et spargemus in  flumen. Ergo quia pura fides et caritas uera magis amant opera quam signa, taceamus multa miracula, que, dum adhuc uiueret, ab ipso audiuimus et legimus fuisse facta, et quotidie in procuratione omnium nostrum sine possessionibus pecudibusque ac reditibus, Deo cooperante, fieri uidemus. Sequamur autem ipsum per ostensum nobis sancte conuersationis exemplum, ipso auxiliante, qui uiuit et regnat Deus per omnia secula seculorum. Amen.



LuI. De Petro Lemouicano, nepote secundi prioris, per uisionem sanato, miraculum.

Petrus Lemouicanus presbyter reuerendus frater Grandimontis, nepos Petri Lemouicani, secundi prioris Grandimontis, columbine simplicitatis et  floride uirginitatis splendore uernabat, fluuioque lacrymarum frequenter affluebat, et tam Marthe quam Marie officium sollicite gerebat. Qui diuina permissione cepit acriter egrotare, cumque pondus grauissimum languoris amarissimi uix portare sufficeret, primo Patri nostro Stephano sanctissimo, patronoque suo prenominato, humiliter supplicauit ut diuinam clementiam clementer exoraret, quatenus dolorem nimium sic temperaret, ut ipsum quoquo modo sustinere ualeret. Postea diuine gratia benignitatis duos celestes medicos fulgentes et gloriosos, scilicet Stephanum Christi famulum, et Petrum Lemouicanum patruum suum uidet eger ad se uenientes, linteamenque niueum afferentes,  quo totum corpus suum a capite usque ad pedes ceperunt leniter extergere. Quod dum facerent, quidquid linteamine tangebant mox sanatum fiebat. Quo facto, dixerunt: Hic totus est sanus. Quo dicto, disparuerunt. Petrus uero Lemouicanus perfecte sanctitatis munere letificatus, mirabilem Dei patrumque predictorum uisitationem mirari et laudare cepit affectuose. Hoc autem miraculum fidelis socius et carissimus frater meus ipse primum mihi, postmodum uero ceteris fratribus, rogatu meo, uultu demisso et uerecundo manifestauit.



LuII. Item aliud miraculum de quadam muliere.

Homo quidam erat in territorio Pictauiensi cum uxore sua Petronilla nomine. Isti uero affectuose diligebant fratres nostros de Alonia, et multa bona  eis sepissime largiebantur et multoties eos uisitabant, credulitatem magnam habentes in eos et in B. Stephanum. Habebant autem fratres istos pro filiis, eo quod prole infecundi et steriles permanebant. Erat enim illis consuetudo talis quod annuatim in festo B. Stephani procurabant fratres pro amore et honore ipsius, et ueniebant ad eos ipsa die, afferentes que eis erant necessaria. Cum autem ex consuetudine in festiuo die ipsius cum omni apparatu suo gaudentes et exsultantes uiamque carpentes uenirent, et ipsa mulier supra dorsum iumenti fidens procederet, ecce subito iumentum illud, nescio quo casu pedem incaute posuit et mirabiliter corruit, et illico mulier illa cadens de  asello exspirauit. uidens autem uir eius uxorem suam esse defunctam, cepit eiulando clamare et dicere: Heu me, heu me miserum! heu me desolatum! heu me omnino destitutum! uxor mea mortua est, solus sum, et non habeo consolatorem neque subleuantem. O Deus, quid faciam? quo ibo? quid agam? nescio. Si rediero ad domum meam, uidebunt me uicini mei, et audient me lugentem ac lamentantem, et inimici insultantes dicturi sunt: Ubi est uxor tua? quo remansit, quo perrexit? Et ego tristis et anxius respondere minime potero. Si huc diu perstitero, obuium me habebunt transeuntes per uiam hanc, et interrogabunt me quid mihi accidit, et circumdabor rubore et anxietate. Si ad fratres perrexero, angustiabuntur, dolebuntque,  et conuertetur gaudium eorum in merorem, et festiuitas in tristitiam. Et quid dicam? uersa est in luctum cithara mea, et organum meum in uocem flentium . Cumque sic fleret, et ita lamentaretur, et iam desperaret, uenit ei in memoriam, quomodo pro honore et amore B. Stephani essent in itinere; et ideo bonum sibi uisum est ut auxilium eius fideliter expostularet. Resumit igitur uires suas, et in se reuersus dixit: Deus, propitius esto mihi peccatori. Per merita B. Stephani, redde mihi uxorem meam, ut cum illa te laudare queam. Appareat igitur nunc sanctitas B. Stephani, pro quo eramus in hoc itinere nos serui tui. Da nobis, Domine, auxilium ex ista tribulatione, et reuertatur, obsecro, anima eius ad corpus.  Et dixit: Sancte Dei Stephane, adiuua me. Sancte Dei Stephane, exaudi me, ora pro me, nunc appareat gloria tua, bonitas tua. Si quid potes, adiuua me, et redde mihi uxorem meam, quia in tuo seruitio mortua est modo. Cumque talia locutus fuisset, cum omni fiducia accessit ad corpus uxoris defuncte, et ait: Domina Petronilla, domina Petronilla, responde mihi. Domina mea, amica mea, soror mea, responde mihi. Et cum hoc dixisset, ad uocem eius diuino nutu ipsa respondit: Heu, mi domine, ut quid pro me anxius fuisti? Certe bene eram, multo melius exstiteram. Tunc uir eius gaudio plenus, assumpsit eam, et iterum leuauit eam, et posuit super ipsum iumentum, et cum gaudio et exsultatione peruenerunt quo tendebant,  et narrauerunt fratribus suis que sibi acciderant in uia, et laudauerunt pariter Dominum, qui saluat sperantes in se. Et factum est gaudium magnum illis in illa die et deinceps. Hoc autem mirabile signum presbyter uite uenerabilis et morum probitate conspicuus ueraciter enarrauit.



LuIII. Item aliud miraculum.

Aliud non minus mirabile miraculum caritati uestre insinuabimus. Tempore domni Stephani de Liciaco, uenerabilis quarti prioris Grandimontis, edificabatur ecclesia in Grandimonte. Accidit autem quadam die cum operarii quemdam lapidem magnum ac quadratum sursum in altum deferrent, obuium habuerunt Geraldum magistrum operis  ipsius, quem inuiti et incaute ignorantes expulerunt a summitate arcium, et corruit in terram, qui grauiter collisus occubuit, sanguis uero eius per oculos, per aures, per nares, ac per os defluebat. Quod cum uiderent operarii uehementer eiulantes clamare ceperunt. uir autem domini Stephanus tunc temporis orationi insistebat. Cum uero subito tantum clamorem audiret, uehementer expauit, et surgens illico ab oratione, tremefactus ac concitus perrexit illuc ubi corpus defuncti coopertum iacebat exanime. Flebant itaque cementarii et alii operarii grauiter super eum, quos intuens, ut erat uir magne austeritatis ac probitatis, increpare cepit, et expellere a loco illo, ac uehementer conuiciari eos cur flerent, aut cur clamarent, dicens:  Recedite, boni uiri impostores, fugite ab isto loco, non est mortuus iste operarius, sed dormit. Et expulsit eos foras, et clausit ostium. Tunc confidens et sperans in bonitate Domini et meritis B. Stephani, uocat fratres, et congregat in capitulo, dicens eis: Fratres et filii mei, inimicus humani generis nos hodie grauiter inuadere ac sauciare tentauit. Eapropter uos admoneo, ac uobis firmiter precipio, quatenus discalceatis pedibus cum gemitibus et lacrymis ueniatis ante altare B. Marie semper uirginis, et postmodum ad sepulcrum sancti Stephani. Et uoce horribili uenerunt, orauerunt, fleuerunt. Deinde prior Stephanus duxit ad sepulcrum B. Patris nostri Stephani, et uoce horribili arguere eum incipit dicens:  Redde, redde eum uelociter. Cur sic nos afflixisti? quare hoc sustinuisti? Cito, cito appareat bonitas tua, uirtus tua. Si quid potes, et certe credimus quia potes, adiuua nos misertus nostri. Cumque complesset orationem, fidus de Dei misericordia et de Dei Genitricis auxilio, et de beati Stephani beneficio, cum fratribus accessit ad corpus defuncti, discooperiensque eum apprehendit manum eius dextram, et quasi increpando dixit ad eum: Gerarde, surge, surge dico, operare, et ad opus tuum reuertere, surge uelociter, nec moreris. Ad hanc uocem reuiuiscens homo ille surrexit et dixit: Ecce, domine, adsum et nullum habeo uel sentio malum. uidentes autem fratres qui aderant, timuerunt, et pre gaudio fleuerunt, et laudauerunt  Dominum et beatam Mariam matrem Domini, et beato Stephano gratias egerunt. Tunc uenerabilis Stephanus prior aperuit illis hominibus quos inde expulerat, dicens eis: Ecce magister uester Gerardus sanus et incolumis perseuerat. Reuertimini igitur cum eo ad opus uestrum. uidentes autem hominem uiuum, quem mortuum reliquerunt, stupefacti et admirantes clamare ceperunt: O Domine Deus, qui facis mirabilia magna solus, cuius nomen est benedictum in secula! Tu enim non derelinquis querentes te, Domine. Ecce uidemus opera magna et prodigia que fiunt per beati Stephani merita gloriosa. Tunc Stephanus prior quartus, ac Deo dignus increpauit eos, dicens: uidete, silete, cauete ne cui manifestum reueletur a  uobis hoc signum. Si enim a uobis reuelabitur, de uobis uindicabitur, et ita cum gaudio fit ab eis de cetero operis consummatio.



LIX. Aliud miraculum.

Aliud autem miraculum non minus mirandum narrabimus caritati omnium uestrum. Tempore huius uenerandi prioris erat puer in Grandimonte, Audenus nomine, progenitus nobili germine, sed deditus erat nimie infantie. Sustinebatur autem propter nimiam teneritudinem iuuentutis sue a fratribus; qui cum quadam die uellet ludere, ascendit ille puer super quamdam porticum, et ex transuerso posuit se super eam, et cepit se exagitare huc atque illuc. uidens autem eum presbyter quidam,  nomine Guido, uir religiosus, timuit ne tali enormitate puer ille periclitaretur, et accurrens ut eum increparet, antequam ad eum accederet, fortuitu cecidit, et collisus exspirauit. Cucurrit autem sacerdos ille ad patrem spiritualem, et indicauit ei. Qui audiens, concitus uenit ad puerum, et inuenit eum iam defunctum. Et accipiens eum in ulnas suas, attulit eum ad beati Stephani sepulcrum, quod tunc temporis erat in claustrum conditum, et dixit: Ecce, Stephane, uir amantissime, ecce filius tuus, ecce discipulus tuus iam, ut cernis, est mortuus, redde illum nobis, redde, aut certe a loco isto proiiciam te. uide ne tardaueris, neque moram feceris. uides quia dolemus, quia affligimur, quia tribulamur; da nobis consolationem et tuo nomini  honorem. Nec mora, post orationem factam, recepit iuuenis uitam. Gaudet prior cum fratribus, quia reuixit adolescentulus; inde laudatur Dominus et extollitur beatus Stephanus.



LX. Item miraculum aliud

Per idem tempus fratres operabantur in nemore, et dum uellent ligna cedere, oportuit arborem uertere ab alio latere, que retinuit fratrem quemdam, Ioannem nomine, uidente iam dicto priore, qui ibi loquebatur forte cum quodam religioso homine. Frater autem ab arbore tenebatur, manus eius cum brachio destruebatur, et a fratribus cum eodem priore clamabatur: Quid agis, beate Stephane? isti tuo discipulo in articulo mortis posito festinus  succurre. Et cum hec dixissent, illico liberatus est, et laudauerunt Dominum, et beato Stephano gratias egerunt.



LXI. Item aliud miraculum.

In territorio Lemouicensi prope domum nostram de Podio Gisberti, erat homo quidam, qui domum supradictam obnixe diligebat, et fratribus ibidem manentibus multa beneficia conferebat. Hic habebat matrem uetulam et multitudine dierum inueteratam. Accidit autem quadam die ut anus febrium morbo corriperetur: Tunc ait illi filius suus: Mater, iube ut eam ad sacerdotem, quatenus accipias de manu eius corpus Domini et sanguinem. Cui mater: Utique, fili mi. Perrexit itaque homo ille ad presbyterum, et adduxit secum. Qui  cum uenissent, inuenerunt eam iam mortuam. Tunc ait illi sacerdos: Cernis quia mortua est mater tua et nichil potest ei proficere admonitio mea, prepara que facturus es, et mane, Deo uolente, reuertar ad te. Et his dictis presbyter reuersus est, et homo iste cepit contristari et mestus esse, quia mater eius obierat absque corporis et sanguinis Christi perceptione et sine confessione. Tunc anxie cepit nomen Domini inuocare, et auxilium beati Stephani per totam noctem illam prestolari. Cumque diu hoc ageret, cum fiducia ad corpus matris accessit, et clamare cepit uehementissime: O mater! o mater! Cui illa respondens ait: Quid uis, fili mi? Cur me incitasti?  Certe bene mihi erat. At filius eius gaudens et exsultans ait illi: O bona mater, si tibi placuerit, ut iterum uadam ad presbyterum, et tradat tibi corpus et sanguinem Dominicum. Cui illa: Fiat uoluntas tua. Iuit autem iterum homo ille ad sepedictum presbyterum, et attulit illi ueterane corporis et sanguinis Domini sacramentum; et facta primitus confessione communicauit, et statim iterum obiit, et letati sunt qui aderant uniuersi, et laudauerunt nomen Domini et magnificauerunt merita beati Stephani, pro cuius honore tale signum, Deo uolente, contigit. uir autem iste annuatim solitus est candelam afferre supradicte domui in festo sancti Stephani, ob memoriam et reuerentiam tanti miraculi. Qui hec uiderunt et audierunt,  tam clerici quam conuersi, ueridici nobis retulerunt.



LXII. Item aliud miraculum.

Quodam autem tempore domnus Stephanus de Liciaco uenerabilis prior quartus egrotabat, et tunc temporis reliquie corporis beati Stephani erant abscondite in quodam uase ligneo, ignorantibus fratribus quamplurimis; qui cum grauiter febricitaret, iussit ut in quodam sarcophago lapideo absconderentur. Quod cum preparatum fuisset, imperauit ut ante eum reliquie afferrentur, quatenus eo cernente condirentur. Ipse autem grauiter dolore febrium perurgebatur. Cumque delate fuissent reliquie coram eo, ut exinde in alio uase honorifice tumularentur, ex improuiso prior uenerabilis  a febribus omnino liberatur. Quod cum animaduerteret domnus predictus prior, exclamauit et dixit: Quare hoc fecisti? Putabam certe quod occasione huius inualetudinis me modo tecum ante tribunal Christi ueraciter ducere uelles, et tu quod nolebam mihi attribuere presumpsisti. Certe noueris pro certo quod exinde tibi ingratus existo. Quod desiderabam prolongasti, et quod nolebam dedisti. Non curo de tuis miraculis; sed plus gaudeo de operibus tue sanctitatis, increduli et imbecilles, et infirmi signis et prodigiis indigent, fideles et iusti ac firmi fide his opus non habent. Hoc signum mihi esset salutiferum, si me presentares coram Domino in regno celorum. Post hoc signum aliud narrabimus dictu mirabile.



LXIII. Item miraculum aliud.


Miles quidam de Gasconia, consanguineus uxoris Pontii, quondam domini de Bainagio, que Gaillarda nuncupabatur, captus fuit a Guillelmo de Gordonio in quodam procinctu, deductusque est apud Domam oppidum, missusque in carcerem, in domo cuiusdam militis, nomine Geraldus, qui grauissime catenis, pedicis, manicis, et pondere ferri premitur. Ostia carceris et fenestre clauduntur, et ipse intus grauiter affligitur. Cumque graui dolore torqueretur, et iam de uita sua desperaret, ad arma spiritualia recurrere festinat, et nomen Domini inuocat et B. Stephanum, ut ipsum liberare et exaudire dignetur, modis omnibus cum lacrymis anxie expostulat.  Sic certe assiduus in oratione, die noctuque illum interpellare minime cessabat. Et quid plura? Perseueranti salus a Domino promittitur. Sic namque in Euangelio dicitur: Qui perseuerauerit usque in finem, hic saluus erit . Dum autem miles iste in oratione perseueraret, dum assidue nomen Domini inuocaret, quatenus ob amorem B. Stephani sibi auxilium conferre dignaretur de celis, mittitur ei B. Stephanus adiutor de supernis. Quadam autem nocte, dum uehementer orationi insisteret, et auxilium a B. Stephano magnis uocibus quereret, subito somno premitur, et quasi mortuus efficitur. Sed a B. Stephano ex improuiso concutitur, et cur eum tantis clamoribus uexaret requiritur. Que cum miles stupefactus audisset, et quasi  de graui somno euigilans ait: Quis es, Domine? Cui ille: Ego sum Stephanus quem tu inuocare non cessasti, et huc ad hoc ueni, ut intentus sim tue liberationi. Expergefactus autem miles ille cepit uehementius illum exorare, quatenus dignetur eum omnino liberare. Et quid? Cadunt manice a brachiis, et ex uno pede liberatur a pedicis. Cum autem sentiret se esse liberum, procedit ad carceris ostium quod inuenit obseratum. Inde uertit se ad fenestram, quam reperit apertam. Considerans autem uallis profunditatem super quam eminebat domus illa edificata, timuit perinde prosilire, sed postmodum confortatus diuino Spiritu, in semetipsum reuersus, ait: Melius est mihi sic mori, quam iterum in carcere recludi. Et statim confisus  de bonitate Domini, et meritis B. Stephani, saltum illum fecit, et per Dei misericordiam illesus euasit, cui fuit quidam iuuenis obuius, qui ei postmodum exstitit in itinere socius. Nec mora ad fluuium Dordoniam ueniunt, nauiculam sibi a Domino preparatam reperiunt, transmeato uidelicet flumine, ad domum nostram de uaisseras accedunt prospero itinere. Pulsantibus illis ad ianuas, fratres ex more surgunt ad matutinas, deinde illis manifestatur quod miles ille per B. Stephanum a Domino sit liberatus. Cui fratres ueniunt gratulandi obuiam, et adducunt secum in ecclesiam. Narrat eis miles quod factum fuerat, et quemadmodum Deus eum per B. Stephanum mirifice liberauerat. Gaudent igitur fratres de miraculo, laudes canunt et reddunt Domino,  ac postmodum eum ducunt ad hospitium, ubi mansit per triduum. Qui hec uiderunt nobis fideliter ac ueraciter narrauerunt.



LXIu. Item aliud miraculum.

Allo tempore ingressa est multitudo hominum maleficorum cum magistro suo nomine Lupardo, terram Lemouicani episcopatus, ut eam depopularet. Et quid dicam? Capiebantur homines, uiolabantur uxores, trucidabantur ipsorum infantes; unde factum est, peccatis eorum exigentibus, quod castellum de Peiraco tunc temporis forte ab illis captum est, et inter ceteros, quinque homines capti sunt, et reclusi in quodam specu subterraneo, quorum duo ex ipsis ualde diligebant B. Stephanum  et ordinem nostrum. Cumque sic a maleficis includerentur, et cippis et catenis fortiter ligarentur, assidueque custodirentur, S. Stephanum sibi propitium homines illi requirere ceperunt, quorum unus. Petrus nomine, familiaris ac seruiens erat cuiusdam domus ordinis istius, que Bonauallis uel Serra dicitur; alter uero Geraldus de Montellio uocabatur. Hi duo cum ceteris tribus uehementer exorabant Dominum, quatenus per merita B. Stephani eos liberare dignaretur de manibus inimicorum suorum; qui cum ex corde uehementer orationi insisterent, ecce B. Stephanus apparet illis fulgidus, et dixit eis: Surgite, ne timueritis, et me sequimini. Qui respondentes, dixerunt: Quis es tu, Domine? Et ille: Ego sum Stephanus  Grandimontensis ordinis pastor primus. At illi pre gaudio flere ceperunt, atque dixerunt: O domine, o pastor Excelsi, libera nos de inimicis nostris istis crudelissimis. Tunc uiriliter assumens eos duxit per medium castrorum, uidentibus cunctis, et nemo alicui eorum nocuit uel nocere potuit, et ita liberi effecti per misericordiam Dei, per beatum Stephanum mirabiliter euaserunt.



LXu. Item aliud miraculum.

Iterum narrabimus aliud signum mirabile. Homo quidam erat in territorio Lemouicensi, nomine Reginaldus, qui ualde diligebat B. Stephanum et domnum Hugonem, ceterosque discipulos eius, ac totum ordinem nostrum, cuius erat consuetudo talis annuatim uisitare domum Grandimontis et  domum Mureti, ac domum de Plania. Accidit autem quodam tempore dum ex more loca supradicta cum omni diligentia et uxore propria uisitasset, cum rediret ad uillam in qua manebat, uideret ipsam uillam subito igni accendi: quod cum cerneret cepit clamare, dicens: O Deus, quid faciam? Fatigatus sum ex itinere, nec ualeo domum meam ab isto igne defendere. Succurre mihi hodie. Domine, memento quia B. Stephanum diligo, et ordinem et discipulos eius, a quorum uisitatione nunc reuertor. Ideo, Domine mi, obsecro per misericordiam tuam, quatenus ob amorem B. Stephani, et per merita ipsius in hac hora ab igniuomis flammis domum meam cum omni supellectili sua liberare  digneris. Qui cum complesset orationem, ignis ille nunquam ausus fuit domum illam, nec etiam festucam unam ledere. Testabantur etiam homines uille illius, quod cum ignis concremaret domos que coniuncte erant domui hominis istius, sequebatur festucas comburendo domorum aliarum, inter paleas domus illius hominis, quas quasi timendo omnino uitabat. Quod cum uiderent qui astabant tam presbyteri quam homines ceteri, laudauerunt Dominum, qui per B. Stephani merita hoc miraculum tantum coram illis fecisset. Postea uero, tam Reginaldus quam presbyteri et alii plures, hoc signum fratribus de Entrefis et Gaufrido presbytero, qui nobis retulit ueraciter et alacriter, narrauerunt. Postmodum autem homo iste istius ordinis  habitum sumpsit, et usque in finem nobis uidentibus ac scientibus fideliter perseuerauit.



LXuI. Item aliud miraculum.

Tempore domni Petri Bernardi prioris uenerabilis, coadunato uniuersali capitulo in Grandimonte, celebrata est translatio corporis beatissimi Stephani, presente domno Geraldo Lemouicensi episcopo, sequenti die precursoris ac preconis Domini Saluatoris: et erat ibi frater quidam, nomine Guillelmus, qui nimia surditate ambarum aurium confundebatur anxie. Qui, cum uideret sanctum Dei a supradicto priore et ab omni conuentu a claustro in ecclesiam transferri, accessit uelociter ad sarcophagum, et inuenit sotulares, accipiensque eos in ipso sarcophago B. Stephani, cepit mittere digitos  suos infra sotulares, et inde extrahere quodcunque inuenire poterat, ac in auriculas suas deinde transferebat. Cumque ita plenus bona fide ac spe certissima diutius fecisset, auditum, quem amiserat, uelociter recuperauit, et postmodum ipse ueraci sermone narrauit.



LXuII. Item miraculum aliud.

Item dilectioni uestre aliud declarauimus miraculum minime tacendum, quod tempore domni Guillelmi sexti prioris Grandimontis acciderit in Senonensi ciuitate Galliarum. Erat enim ibi canonicus, nomine Genulfus, qui ordinem nostrum bona fide ac uoluntate et B. Stephanum diligebat, et edificia cuiusdam domus nostri ordinis construere de sumptibus suis fideliter fecerat. Hic autem, cum  supradicta ciuitas igne uehementissimo grauiter concremaretur, domum suam fide plenus, atque de Dei misericordia et de B. Stephani auxilio minime dubitans, fiducialiter ingressus est, dicens: Nunc queso, Domine Deus, appareat uirtus et sanctitas B. Stephani, primi Patris ordinis Grandimontensis, quatenus domum meam et omnia que intus sunt, pro eius amore defendas, ne ab hoc incendio concremantur; sin autem cum illa ego concremabor. Stabat uero uir ille trepidus, et cum a famulis suis diceretur: Domine mi, recedite, iam uniuersa ciuitas accenditur et comburitur, ac flamme undique domum istam lambere satagunt, nec potest certe euadere tantum incendium quin comburatur.  Saltim uestre persone que nobilis est et digna omni honore salutem et auxilium prebete. Quibus ait: Nunc in isto cognoscam si ordo Grandimontensis sanctus est, seu uera sunt S. Stephani mira et stupenda que audiui, aut si placent Domino ea que pro amore eius in ipso ordine gratanter obtuli. Et quid plura? Depopulata est igne isto ciuitas et ultra quam credi potest omnino destructa est, et canonici istius domus sola diuino nutu et auxiliante B. Stephano illesa et incombusta permansit. Sic certe diuina bonitas seruum suum longe lateque multis et innumeris indiciis mirabilium signorum declarabat.



LXuIII. Miraculum aliud.

Quedam mulier benigno Patri presentans oua,  iussu illius ante illum pluresque alios tam uiros quam feminas, qui causa edificationis ad eum uenerant, posuit ea. Illico uir sanctus Spiritu sancto illuminatus, alia ab aliis uirga separauit, et femine dixit: Hec, si placet, retinebimus; illa uero domum reporta. Mulier ait: Domine, munusculum paupertatis mee noli renuere. Ille respondit: Nisi moleste ferres huius rei causam tibi declararem. Illa inquit: Pater, non egre feram; imo tibi supplico ut hoc mihi manifestare digneris. Ille subiunxit: Quia hec oua sunt galline tue; illa uero aliene; ideo nolumus ea retinere. Illa statim erubescens et obstupescens ante ipsum sese prostrauit, propriumque reatum coram cunctis presentibus humiliter confessa, uerbum illius esse  uerum asseruit. Quibus uisis et auditis omnes qui aderant ualde mirati sunt, et Dominum laudare ceperunt.



LXIX. Item aliud miraculum.

Quedam femina seruum Dei deuote uisitans, inquit ei: Pater, hunc panem uobis offero. Ille protinus eam interrogauit, unde panem habuerat. Ipsa respondit: Iusto labore meo ipsum perquisiui, agro namque meo messe uacuato, spicas que remanserant sollicite collegi, unde panem istum feci. Deinde panis diuisus est, et cruentus inuentus apparuit, et stuporem et horrorem maximum in feminam generauit. Mox uir spiritualis ait mulieri stupefacte: Quia reliquias segetis, quas lex diuina pauperibus concedit, eisdem  rapere presumpsisti, ideo iustus Iudex ad terrorem et tuam correctionem et aliorum, huiusmodi miraculum dignatus est perpetrare.



LXX. Item aliud.

Cum fratres Muretenses Patris reuerendi mensam uilem et pretiosam fratri Amelio de Lacrozyla Fontiscrose  dispensatori super ea ab eo diligenter rogati, per Giraudum Dauid mitterent, ipse nuntius, causa fidei et deuotionis, mense particulam abscidit, et pro reliquiis longo tempore seruauit: qui parum de ligno sepe radebat, et in aquam mittebat, multisque frebricitantibus bibere dabat, moxque Dei gratia cunctos curabat. Idem etiam eadem medicina a febre sanatus est. Interea contigit  ut domus de Orca, ubi lignum erat, et quecunque in ipsis erant comburerentur; lignum autem pannumque lineum et pellem candidam quibus erat inuolutum, diuina potestas penitus ab igne protexit. Cuius miraculi magnitudo Giraudum Dauid super rerum suarum amissione plurimum confortauit. Sed cum uita mirabilis prefulgeat miraculis, cumque eremita eximius, quo, teste Domino, inter natos mulierum maior non surrexit, pauca uel nulla legatur fecisse miracula, non est summopere talibus immorandum et gloriandum. Suis enim discipulis in signorum gloria gloriantibus, sic ait magister humilitatis: Nolite gaudere quia uobis spiritus subiiciuntur: gaudete autem quod nomina uestra scripta sunt in celis . Totis uiribus summo regi supplicamus, ut nos meritis et precibus tanti Patris nostri faciat perpetuo participes sue felicitatis. Amen.



LXXI. De milite curato de igne inexstinguibili.

In territorio Lemouicensi erat quidam miles claro quidem genere, non multa morum honestate refulgens. Accidit uero quod diuino iudicio flagellatus est morbo incurabili, igne uidelicet inexstinguibili, qui dicitur infernalis. Ignis ille inexstinguibilis, utpote non deficiens, donec subiectam materiam omnino consumpserit, pedem predicti militis, carnem uidelicet cum ossibus, nullo interueniente remedio, immisericorditer consumebat.  Prefatus uero miles multos consulens medicos, et in eos expendens plurima, nullam potuit salubrem sibi inuenire medelam. Tandem conuersus ad Dominum, in tote corde suo contritionem cordis interiorem, per copiosam lacrymarum effusionem et exhibitionem bonorum operum, exterius manifestans, se ferri fecit ad domum Grandimontensem, non humanum, sed diuinum postulans consilium et auxilium. uocato siquidem Stephano de Liciaco, tunc temporis prefate domus gerente prioratum, prostrauit se humiliter ante pedes eius, ostendens illi dolorem corporis intolerabilem, se nichilominus in corde pati significans, uerba proferendo magne humilitatis, et profusius lacrymando, credens procul dubio propter peccata sua tam  grauiter a Domino flagellari. Quo uiso, Pater uenerabilis obstupuit, querens a milite quid peteret. Militi uero causa recuperande sanitatis humiliter et cum lacrymis respondenti dixit prior: Frater, non sumus medici, nec nobis nec aliis aliquid medicine corporalis consueuimus exhibere remedium. Dixit quoque miles: Domine, humano consilio destitutus pariter et auxilio, ad spiritualem confugio, postulans sanctissimas beatissimi uiri Stephani confessoris reliquias mihi peccatori omnium miserrimo miserorum misericorditer ostendi. Credo namque per eius orationum merita ab hoc incendio intolerabili, diuina fauente gratia, liberari. Prior autem timens sibi  et aliis fratribus quietem minui, et interne suauitatis dulcedinem tardius experiri, si populorum turbe miraculorum causa locum illum sepius frequentarent, utpote qui sepius cum beato uiro quasi cum uiuo loquens homine, super miraculis que faciebat durius increpauerat, minitans ossa eius inde extrahi et in flumen proiici, nisi cessaret a miraculis, dixit ad militem: Frater, beati uiri domini Stephani ossa uix aut nunquam ab aliquo possunt uideri; sed uade ad alios sanctos, ad quorum memorias miracula creberrime fiunt, et nos libenter orabimus pro te, ut Dominus tribuat quod tibi necessarium esse cognouerit. Miles uero respondit se nullo modo recessurum, donec saltem adeundi sepulcrum beati uiri Stephani sibi  licentiam indulgeret. Tandem conuictus prior precibus militis et sociorum eius, concessit ei licentiam adeundi uiri beatissimi sepulturam. Tunc gauisus est miles plurimum, et de futuro remedio spem bonam concipiens, ad sepulcrum beati uiri per manus sociorum suorum quam citius est deportatus. Mox prostratus humiliter ante sepulcrum, orauit cum lacrymis et multa deuotione, sperans ad Dominum, ut per merita serui sui, cuius corpus ibidem requiescebat, doloris intolerabilis daret ei remedium et ulceris sanitatem; lauansque lapidem super quo corpus beatissimi uiri sepultum erat, aqua, eamdem aquam infundebat  ulceri, et confestim exstinctus est ignis, et curatus est miles ab ulcere pariter et dolore, et qui antea sine humano iuuamine alicubi progredi non ualebat, solius diuine miserationis auxilio, nunc ad domum propriam sanus et incolumis remeauit, sicque sanus factus, deuotus de cetero erga Dei seruitium et opera pietatis usque in finem constanter perseuerauit.



LXXII. Item aliud miraculum.

Narrabimus adhuc dilectioni uestre miraculum minime silendum, quod tempore uite sue miraculose acciderit. Quadam namque die, dum quidam familiaris eius ex more de quadam uilla ei panem afferret, obuios forte habuit latrunculos, qui in nemore illo per quod transitum faciebat,  causa latitabant malignandi. Qui cum uidissent hominem iumentum pane onustum ducentem, gauisi sunt ualde, et accipientes panem desuper iumento, posuerunt in terra, ut inde reficerentur. Quod cum uidisset familiaris ille, cepit increpare eos, dicens: Quid est hoc quod agitis, homines malitiosi atque peruersi? Panem istum quem uiolenter et iniuste rapitis, beato uiro Stephano defero; quapropter uobis ex parte Dei et Domini nostri Iesu Christi, et auctoritate bonitatis ipsius prohibeo, ne ipsum panem amplius tangere presumatis; quod si feceritis, noueritis pro certo uos iram et indignationem Dei omnipotentis sine mora incursuros. Erat autem homo iste fidelis, habebatque fiduciam magnam in Domino et in beato Stephano.  Cui fures illi quasi subsannando dixerunt: Etiamsi esset Deus presentialiter, non possumus panem hunc dimittere, quin manducemus, ab heri et nudius tertius neque manducauimus, neque bibimus, incomparabili fame cruciamur. Quid plura? Extrahunt gladios de uaginis, et inuadere cupiunt panem atque frangere per frusta, sed minime potuerunt. Adfuit certe uirtus diuina, que sic induruit panem illum, et debiles reddidit latrunculos illos, quod nullatenus panem incidere uel frangere ualuerunt. uidens autem familiaris ille que fiebant prodigia, cepit clamare, dicens: O miseri! O malefici! Nonne dicebam uobis? Certe nunc timeo de uobis, ne ignis de celo descendat,  et uos omnes consumat. Non credebatis mihi cum uobis dicebam, quia bonus ac sanctus est homo iste, cui panem istum defero, et qui increduli fuistis, Deus omnipotens uobis, quamuis indignis, sanctitatem illius ostendere uoluit in hoc facto. Cui latrunculi stupefacti ac tremebundi dixerunt: Certe scimus quia uehementer peccauimus, et ideo penitentiam coram te toto corde agimus, et deduc nos ad seruum Dei Stephanum, cuius piis precibus ueniam de tanto reatu apud Deum consequi mereamur. Familiaris autem ille cernens quod ex toto corde peniterent, confortauit eos, et duxit illos ad uirum Dei, cum funiculis trahens illos post se quasi captiuos ac miseros. Cum autem uenissent ad portam celle uiri Dei, pulsauit  ille familiaris, et indicauit ianitori que sibi acciderant in uia. Ingrediensque cum latrunculis ad Dei hominem obtulit eos illi, et narrauit ei per ordinem que facta fuerant. Quo audito, uir Dei conuocauit ad se ianitorem, et ait illi: Afferte nobis de panibus illis, qui nobis ablati sunt. Interea latrunculi, prouoluti pedibus eius, ueniam postulabant ab eo, quatenus pro eis Deum omnipotentem rogaret, ut dimitteret eis hanc noxam. ueniente autem ianitore cum panibus, accepit eos Dei seruus, et quasi subridendo frangere cepit, et porrigere latrunculis, dicens: Nunc uidete, filii mei, quomodo fragiles fuistis, qui recentes panes istos minime, ut asseritis, frangere potuistis? Ipsi tamen nichilominus magis ac magis ueniam  cum lacrymis et cum omni humilitate requirebant ab eo. Quibus ille, ut erat omnium mitissimus, benigne locutus, consolatus est eos, et admonuit ne amplius talia facere presumerent, ut relinquerent cui deseruiebant iniqui latrocinii et rapine negotium: et sic dimisit illos.



LXXIII. Item aliud miraculum.

Per idem tempus uenit ad eum quidam homo de Monte Cuculli, nomine Geraldus, cuius uxor per multa tempora iacuerat clauda in lectulo, et ait ad uirum Dei Stephanum: Serue Dei, quid faciam, quia coniux mea graui infirmitate quotidie affligitur, nec habeo unde eam uel uno die etiam sustentare queam? Angit me ac detinet paupertas  nimia; non enim ab ea recedere ualeo aliqua hora diei propter grauem infirmitatem ipsius, ut de aliquo labore me et ipsam reficere possim; unde a uicinis meis frequenter et assidue admoneor, quatenus eam apud Montem Mauriliensem deferam, ut ibi in domo pauperum uictum et tegumentum habere possit. Quo audito, uir Dei interrogauit eum si legali matrimonio eam sibi coniunxerat, uel quid ei promiserat in manu capellani sui, cum eam in uxorem susceperat. Cui homo ille suspirans, ait: Certe, domine mi, ego miser et dolens bona fide compromisi ei, ut sanam aut infirmam eam pro uiribus meis conseruarem: quod usque ad presens fideliter, prout  potui, adimplere curaui; sed deinceps hoc facere minime potero, eo quod inopia ac paupertate consumor. Cui B. Stephanus dixit: uide, fili, ne aliqua penuria depressus eam dimittere presumas, sed sicut promisisti, ita fideliter ac ueraciter adimplere festina; aliter enim uitam eternam consequi minime poteris. Considera diligenter, si te talis infirmitas detineret, uelles ut ipsa te derelinqueret. Audi quod Dominus in Euangelio iubebat: Quod tibi non uis fieri, alii ne feceris . Confortare igitur et esto robustus. Dominus enim consolator et subleuator est pauperum ac pupillorum, et prouidebit tibi ea que fuerint necessaria, si tamen in ueritate atque iustitia permanseris. Cum autem hec et horum similia locutus cum homine fuisset,  dixit ad eum: Exspecta paulisper, donec reuertar ad te. Et ingressus domum attulit ei tourtam panis et nummum unum, et inclusit illum in manu hominis illius, et ait ad eum: Esto securus, et uade, ac de isto pane et nummo isto procura uxorem tuam, prout tibi durauerit. Cum uero deficiet, fiducialiter ad nos reuertere. Et sic dimisit eum. Reuersus autem homo ille ad domum suam, gaudens et exsultans nuntiauit uxori sue que sibi uir Dei dixerat: qui, cum aperuisset manum suam, in qua B. Stephanus nummum unum incluserat, illico sic multiplicatus est nummus ille quod nullo modo manus eius retinere posset. Cadebant enim ex omni parte nummi de manu eius et multiplicabantur uidentibus illis. Unde stupefacti et admirantes  laudauerunt nomen Domini, et quandiu uixit mulier, nummi illi nunquam defecerunt, sed semper suam necessitatem, largiente Domino, suppleuerunt, quemadmodum de Elia legitur, qui missus ad uiduam Sareptanam, cuius hydria farine non defecit, nec olei lecythus non est imminutus . uir autem sic postea, post transitum B. Stephani, fratribus apud Muretum totum fideli narratione ac ueraci indicauit, de quorum numero aliqui superstites existunt.



LXXIu. De uisione quam uidit domnus Hugo de Lacerta apud Muretum

Quadam igitur die dum B. Hugo discipulus B. Stephani confessoris, a Grandimonte quo causa  uisitandi pastorem suum Stephanum de Liciaco uenerat, cum socio suo Guidone de Miliaco iter arripiens descenderet, et uersus domum nostram de Castenato tenderet, accidit ut campana ecclesie Muretensis loci ad missam a fratribus pulsaretur. Qua audita, predictus Hugo socio suo Guidoni dixit: Frater, ingrediamur domum Mureti, ut missarum solemniis, Deo uolente, interesse possimus. Qui respondens: Presto sum, ait. Diuertentes uero ad locum illum, ingressi sunt cum omni festinatione domum orationis, et locum uisionis diuine. Presbyter autem celle illius solus cum solo ministro preparabat se ad officium misse. Predictus etenim Hugo cum surrexisset ab oratione,  et oculos suos ad altare et ministros altaris intentus subleuasset, repente uidit sanctum Stephanum leuiticis ornamentis indutum ac refulgentem, uelut diaconum altari et sacerdoti cum omni deuotione honorifice ministrantem, et etiam, ut sibi uidebatur, audiebat eum euangelium pronuntiantem, deinde, ut moris est diacono, illum sacerdoti oblationem prestantem. Quo uiso, uir Dei iam sepedictus Hugo alacris efficitur, lacrymis perfunditur, et a superno lumine illustratur, ac tanta uisione letatur, cuius tam celeberrime uisionis ac gloriose uisitationis ut certissimos testes haberet, uocauit unum de fratribus qui in ecclesia erant, querens ab eo quot uel quanti essent ministri altaris. Qui respondens, ait: Domine, non sunt nisi duo, solus  uidelicet sacerdos cum solo ministro. Reuertente autem fratre illo in locum suum, uocauit et alium idem B. Hugo, querens iterum et iterum ab eo predictum uerbum. Cui et dixit frater ille: Certe, domine mi, neminem ibi uideo preter solum presbyterum cum suo socio. Hoc autem totum faciebat, quatenus sibi melius crederetur, cum postmodum ab ipso alicui hec tam celebris uisio manifestaretur. Scriptum est enim in lege diuina: In ore duorum uel trium testium constat omne uerbum . His itaque peractis, et sacris missarum solemniis rite ac uenerabiliter pertractatis, sanctus Stephanus confessor egregius ac Grandimontensis ordinis pastor et Pater primus, noluit discipulum suum quem ualde dilexerat, et quem  tanta ac tali uisione uel uisitatione celitus illustrauerat, insalutatum dimittere, sed conuersus ad eum alacri uultu et leta facie ei subridens, palmas suas extendit, et statim disparuit. Credimus siquidem quod uir Dei Stephanus tali extensione manuum conuocaret discipulum suum ad celeste regnum; nam eodem tempore fidelissimus Hugo fideliter migrauit ad Christum. Cum autem egressus esset a loco illo, et cum socio supradicto letus et letabundus, uel de tanta consolatione ac uisione consolatus, secum cogitando, uiam carperet, inuasit eum frater Guido tali modo, dicens ei: Dic queso, mi Pater, cui multa manifestare consueuisti, et qui me indignum multa familiaritate  multoque amore iamdudum amplecti dignatus es, quid est hoc quod hodie uidisti? Certe credo quod aliquid tibi Dominus reuelare dignatus est. uide ergo, Pater amantissime, ne mihi indigno peccatori tua benignitas tantam satagat abscondere uisionem. Cui ille: Certe nescis quid petas, aut quid requiras a me, perge uelociter et ambulemus simul. Desine ab hac stultitia, et noli querere, nec altum sapere quod non oportet. Iterum frater ille adiecit: Precor, Pater, nec moram facias, sed indica mihi uisionem hanc quam uidisti: animaduerti etenim, dum tecum essem in ecclesia, te plus solito sollicitum esse circa altaris officium. Cur enim cupis abscondere Dei donum et gratiam? Indica mihi pro Dei amore, que et  qualis fuit illa uisio quam uidisti. Cumque Pater ille amantissimus hec et horum similia a fratre illo audisset, protestatus est eum dicens: In uirtute Spiritus sancti et sub periculo anime tue inhibeo fraternitati tue, ne cui, dum uixero, manifestare presumas hanc uisionem quam a me petis tibi enucleari. Cui ille respondit: Promitto tibi per salutem anime mee, quod nemini pandam, dum uixeris. Postmodum ille sanctissimus Pater indicauit ei per ordinem fideliter uisionem quam uiderat, et adiecit: Scio me in proximo egressurum de ergastulo corporis mei, et ingressurum uiam uniuerse carnis, quia uocauit me magister meus ad nuptias Agni immaculati, ut inhabitem in domo Domini omnibus diebus uite  mee, et satier ab uberibus consolationis eius. Post transitum autem predicti domni Hugonis,  frater Guido hanc uisionem fratribus reuelare curauit.





GERARDUS DEI GRATIA GRANDIMONTENSIS PRIOR uII.



I. De reuelatione beati Stephani.


Dum ordo Grandimontensium diu post transitum B. Stephani confessoris Christi, diuina largiente gratia, religione, sanctitate, ac bonitate, populis multiplicatus in magna pace, caritate, honore et prosperitate non modica perstitisset, ultimo anno papatus Lucii III, Philippo rege Francorum et Henrico rege Anglorum regnantibus, oborta  est grauis dissensio, peccatis nostris exigentibus, Deo permittente, et inimico humani generis instigante, in ipso ordine nostro. Unde necessitas cegit ut fratres inuicem altercantes ad curiam accelerarent. Heu! heu! proh dolor, qui diu pacifici exstiterant, modo facti sunt discordes; qui sese dilexerant, modo facti sunt inimici; qui sanctitatis uirtute preeminebant, in dedecus et subsannationem a multis rediguntur. Et quid dicam? Flebant, lugebant, lamentabantur, angustiabantur pene omnes amici ordinis, eo quod uiderent et audirent falsidicos et inimicos ueritatis impia uerba proferre, garrire, strepere contra religionis obseruantiam, aduersus caritatem fraternam. Timebant autem de ordine ne subuerteretur, mutaretur,  destitueretur, cum aspicerent, cernerent perturbari undique statum ordinis, discurrere fratres ac uagari per seculum, alios inuitos, alios spontaneos. Inuiti defendebant ordinem, spontanei contra ordinem. Et quid plura? Dispersi sunt lapides sanctuarii in capite omnium platearum. Qui soliti erant uesci in croceis, amplexati sunt stercora . Charitas fraterna uertitur in odium, ueritas in mendacium, bonitas in tedium, sanctitas in opprobrium, sobrietas in derisum, humilitas in contemptum, religio in detrimentum, obedientia in nichilum, fere omnis uirtus in uitium. Quid ergo? Facti sunt ciues Ierusalem ciues Babylonie, spirituales facti sunt carnales, animales, bestiales, contra quos Apostolus: Cum sit inter  uos zelus et contentio, nonne homines estis? Nonne carnales estis, et secundum hominem ambulatis?  Quis, inquam, talia uideret, talia audiret, et a fletu, a gemitu, a singultu, a suspiriis, a lacrymis cessare posset? O Domine, Iesu bone! o redemptor generis humani piissime! o pastor sempiterne! o Pater misericordissime! o Saluator amantissime! quare hoc sustinuisti? quare hoc permisisti? quare hoc ut sic fieret disposuisti, ut populus tuus ueneno diabolico sic male interficeretur, domus tua confunderetur, religio perturbaretur, ordo uenerabilis ita tractaretur, subsannaretur in detrimentum et dedecus uerteretur? Ubi est, Domine meus, ubi est protectio tua, ubi est promissio tua: Non relinquam uos orphanos ? Quare non nos uisitasti? Cur sceleribus nostris non obuiasti? Cur facinora nostra non delesti? Heu, Domine mi! hic deficit sensus, hic deficit cogitatus, hic ignorantes facti sumus, hic reatum nostrum cognoscimus, hic peccatum nostrum confitemur: unde ueniam petimus; misericordiam et indulgentiam a te, Domine, misericorditer atque suppliciter postulamus. Indulge,  Domine, quia potens es, quia misericors, quia suauis, et mitis, pius, benignus, qui omnium misereris, et nichil odisti eorum que fecisti, Domine, dissimulans peccata hominum propter penitentiam. Parce, Domine, parce populo tuo, et ne des hereditatem tuam in perditionem . Fac cum seruis tuis misericordiam. uisita nos in salutari tuo , et esto placabilis super nequitia populi tui . Et si oblocuti sumus, Domine, ista sic dicentes, Ne memineris iniquitatum nostrarum antiquarum, sed cito anticipent nos misericordie tue, quia pauperes facti sumus nimis. Adiuua nos, Deus salutaris noster, et propter gloriam nominis tui, Domine, libera nos, et propitius esto peccatis nostris propter nomen tuum . Forsitan ob iniquitatem nostram, et propter scelus nostrum cecidit cecitas hec ex parte super populum tuum, talis tentatio, ut aliis esset ad probationem, ceteris ad peremptionem, id est bonis ad bonum, malis autem ad malum, uel forte, ut qui in ordine latitabant, et sub ouina pelle seipsos arte simulatoria tegebant, agnoscerentur, unde et uitarentur, repudiarentur, contemnerentur, uel qui predestinati non erant in ordine ut saluarentur, egrederentur, uel ut ordo pacem et concordiam uel bona spiritualia que amiserat, te miserante, consequi posset. Ergo, Domine, audi uocem deprecationis nostre et intende orationibus nostris, et qui aperuisti oculos Agar ancille tue, aperi oculos cordium nostrorum, et  reuelare digneris nobis famulis tuis, ut uoluntas sancta tua erga nos sit, ut laudemus nomen tuum assidue, quod est benedictum per secula. Amen.



II. Item ad nonitio ad fratres.

Igitur, dilectissimi, hec audientes compungimini, et nolite peccare uel contristari; sed recolite quemadmodum Deus omnipotens miro et inestimabili modo permisit peccatis hominum terram Ierosolymitanam ea tempestate, qua hec apud nos facta sunt, in manibus Allophylorum transferri, populum suum ab eis interfici, captiuari, torqueri. Hec autem sepissime in diuinis libris inueniuntur, quemadmodum Pater misericordiarum suos patitur hodie habere ab initio seculi persecutiones ac tribulationes.  Quid enim de Ne iusto factum est? Nonne passus est cataclismi tormentum? Nonne Abraham fidelis exsul factus est? Nonne Moyses mitissimus hominum insecutus est a Pharaone? Et Isrel Dei populus nonne persecutus est a Pharaone ipso et Aegyptiis? Quid Dauid iustus, quem Dominus omnium inuenit secundum cor suum, passus est ab impio Saule? Quid iterum et iterum filii Isrel passi sunt a Nabuchodonosor, et a ceteris a quibus sepissime captiuabantur? Quid sancti patriarche? Quid prophete? Quid sancti apostoli et sancti martyres, et sancte Ecclesie doctores ab infidelibus passi sunt? Recolite ipsum Dominum patriarcharum, prophetarum, apostolorum, martyrum, confessorum, uirginum, ceterorumque fidelium, quo  modo pro omnibus et a quibus passus est. Quid mirum si tanta uel talia ipse et sui passi sunt, si permisit nos tribulari, qui peccatores, qui fragiles, lutea uasa portantes, et ideo debiles et imbecilles sumus? Ne miremini igitur si ita factum est, quia a Domino Deo nostro sic permissum est, et est mirabile in oculis nostris; ab ipso enim est omne datum optimum et omne donum perfectum, qui suos in hoc mundo, ut audistis, permittit tribulari, torqueri, cruciari, ut postmodum ab eo consolentur, uisitentur, remunerentur, coronentur, glorificentur. Unde Apostolus: Si socii passionum fuimus, erimus et consolationis . Et alibi: Tribulatio patientiam operatur, probationem patientia, probatio  uero spem, spes autem non confundit, etc. . Et alibi: Quod lima ferro, quod fornax auro, quod flagellum grano, hoc facit tribulatio iusto. Ergo, dilectissimi, sustinete patienter persecutiones si uenerint, tentationes si inuaserint, tribulationes si occurrerint, necessitates si adfuerint, dicentes cum Iob beatissimo: Si bona suscepimus de manu Domini, etc. . Consolamini igitur inuicem in uerbis istis, et audite Petrum apostolum dicentem: Si quid patimini propter iustitiam, beati . Nunc autem uiriliter agite, et confortetur cor uestrum, et exspectate Dominum, quia ueniens ueniet et non tardabit. Cauete igitur ne amplius in uobis sint schismata, sed eligite carismata meliora, quia, ut ait Apostolus,  seruum Dei non oportet litigare ; sed semper et assidue pax, patientia, gaudium, longanimitas, bonitas, benignitas, caritas non ficta, humilitas fructuosa, quibus uirtutibus decenter ornati ualeatis lucere tanquam luminaria in mundo, in medio nationis praue et peruerse, uerbum uite continentes et supportantes inuicem in timore Christi, imitantes et sequentes uestigia ac mandata Patris nostri Stephani beatissimi, cuius memoria in benedictione est, quem Dominus Deus sua pietate nostris temporibus, in quos fines deuenerunt, mirificauit ac reuelauit tali modo.



III. Item de reuelatione B. Stephani.

Cumque, ut prelibauimus, ista dissensio fere per triennium grauiter perdurasset, ibant ad curiam  fratres sepissime, et reuertebantur parum aut nichil proficientes, usque ad tempus Clementis pape III, qui iterum post confirmationem Adriani, Alexandri, Lucii predecessorum suorum, regulam institutionesque confirmauit, priuilegia innouauit, duosque priores qui tunc temporis inuicem erant contrarii destituit, et licentiam eligendi priorem indulsit. Accepta igitur licentia fratres ab eo, completisque negotiis in pace et gaudio reuertuntur, adunatoque uniuersali capitulo in Grandimonte ex precepto domini pape in festo S. Michelis, tractatur ex more de eligendo priore; attamen non defuerunt, qui hoc ut non fieret perturbare nitebantur. Alii dicebant sic, alii uero sic; fere unusquisque suum querebat priorem. Sed non est sapientia, non est prudentia,  non est consilium contra Dominum . Cumque uidisset diuina bonitas eorum corda uehementer ab inuicem esse diuisa, ex improuiso adfuit in eorum conuentu sancti Spiritus presentialiter consolatrix gratia, que corda eorum uehementer accendit et inflammauit et in unum conuertit. Facta est igitur in capitulo tranquillitas magna et exsultatio, ita ut ibi uideretur quod Deus omnipotens in medio eorum descendisset. Flebant igitur fratres fere omnes, et consolabantur inuicem et letabantur, Dominum benedicentes cum gaudio, cernentes Dei presentiam adfuisse. O diuina bonitas! o ineffabilis Dei pietas! o inenarrabilis Domini suauitas, que quam citius uis omnia disponis, omnia contraria ad tuum uelle reducis! Quis utique tam cito  posset mentes eorum, que ab inuicem discordes erant, ad unitatem reducere et ad concordiam reuocare, nisi tua presens adfuisset gratia? uerum est, Domine, uerum est quod dicis: Sine me nichil potestis facere . Tibi laus, tibi gloria, honor, uirtus et imperium, quia non derelinquis querentes te, Domine, nec presumentes non de se, sed de te. Cumque sic uisitati fuissent a Domino et consolati per dimidiam fere horam unanimiter concordantes dixerunt: Eligantur fratres duodecim ex nobis, sex clerici et sex conuersi, qui, Deo uolente, et facta primitus oratione, sibi et nobis ac totius ordinis utilitati prouideant, et eligant pastorem. Quod ita factum est, et Deo uolente, atque  uniuersali capitulo consentiente, Geraldus eligitur a B. Stephano prior uII. Gaudent fideles et exsultant, letantur in laudibus diuinis. Promittitur ei obedientia ab omnibus. Erant enim ibi fratres congregati fere numero quingenti, minus uero uiginti, ducenti clerici et amplius uiginti, et ducenti conuersi et sexaginta. His itaque ex consuetudine peractis, tractatur de reuelatione beati Stephani. Consilio habito cum domno Helia Burdegalensi episcopo, et cum Seibrando Lemouicensi episcopo, et cum Bertrando Agennensi episcopo, qui tunc temporis in Grandimonte conuenerant, et acceptis litteris ab eis, et a ceteris episcopis, archiepiscopis, abbatibus, principibus, ipse prior Geraldus duos de discipulis suis, Robertum sacerdotem et Guillelmum fratrem  conuersum, uersus curiam cum attestationibus supradictis ut irent destinauit. Qui uiriliter suscepto impositoque sibi negotio cum omni prosperitate, ac Deo ducente, meritis B. Stephani Romam uenerunt. Suscepti igitur a summo pontifice et a quibusdam amicis suis cardinalibus, litteras attestationis quas secum detulerant ostenderunt. uisis perlectisque litteris, domnus papa cum cardinalibus negotium istud, Deo disponente, fideliter adimplere curauit, credens quod si suo tempore tale ac tantum opus perficere posset, magnum premium apud Deum meritis B. Stephani perenniter obtineret. Habitoque cum suis fratribus consilio, destinauit dominum Prenestinum episcopum, Ioannem sancti Marci cardinalem et apostolice sedis legatum,  dans ei priuilegium atque mandatum quatenus ueloci cursu ad Grandimontem accederet, et sanctum Dei honorifice, ut decebat, canonizaret, et sanctorum catalogo coniungeret. Nobis autem et capitulo nostro tale priuilegium per fratres nostros transmittere curauit in hunc modum:

CLEMENS episcopus, seruus seruorum Dei; dilectis in Christo filiis GERALDO priori et fratribus Grandimontis salutem et apostolicam benedictionem.

Ideo sacrosanctam Romanam Ecclesiam, etc. uide in Clemente III, Patrologie, tom. CIu.

Acceptis itaque litteris domini pape, et recuperatis honorifice, ut decebat, nuntiis nostris, admodum  letati sumus, et Deo gratias, ut potuimus, cum dignis laudibus exsultantes et alacres reddidimus. Tunc omnis fratrum conuentus cum magna deuotione nobis supplicauit atque exhortatus est, dicens: Domine Pater, uestra discretio nouit quomodo et quemadmodum pater spiritualis domnus Petrus Lemouicanus prior secundus, domino ac uenerabili patri primo B. Stephano, et quasi increpando ac minando, cum cerneret quod Deus per merita ipsius prodigia et signa faceret, eum ne taliter ageret prohibuit, uiriliter dicens: Quid est hoc? quid est quod agis, Pater amantissime? Quare uis nos seruos sanctitatis tue perpetrando miracula tua excludere ab hac paupertatis humilitatisque uia? Nonne signa ac miracula turbas congregationesque  hominum requirunt? Et quomodo poterimus permanere in secreto solitudinis, si undique turbe adueniunt, auditis et uisis miraculis tuis? Nunquid non credimus sanctitati tue? Certe credimus. Ut quid uexare nos cupis? quid tibi et miraculis? Desine, desine, caue dico ab eorum pompis, nichil tibi et illis. Desiste, mi domine, aut si non feceris, certe non diligam te, et ab isto loco inhoneste omnino excludam te, et proiiciam te in aliquem locum uilissimum et inhonestum. Hec sunt uerba que habuit cum B. uiro Stephano Pater amabilis, causa magne religionis et humilitatis. Nunc uero si placet, Pater bone, humiliter et piis precibus flexisque  genibus supplicare dignemini, quatenus tempore sue reuelationis nos uisitare ac consolare dignetur aliquibus signis. uos enim cernitis quibus tenetur Dei populus obligatus uinculis cecitatis atque infidelitatis, et nisi uiderint signa et prodigia, certe minime credent. Signa autem dantur infidelibus, non fidelibus. Requirat itaque uestra humilitas ab eo ut fiant et appareant aliqua miracula eius meritis et precibus diuino munere in Dei populo. Quo audito, admodum gauisi sumus, et exsultantes ac letabundi eis diximus: uenite ergo et congregamini, et eamus ante sepulcrum beati uiri, et inuocemus nomen Domini, ut qui eum mirificare incipit, diuersis dignetur eum honorare miraculis. Tunc fratres omnes ueniunt, orationi insistere non desistunt,  Dei querunt auxilium, laudantes nomen Domini quod est benedictum in seculis.



Iu. De miraculo quod ante reuelationem beati Stephani accidit.

Cumque tempus reuelationis appropinquaret, ecce homo quidam cecus et senex ducitur in Grandimonte de parochia uici Ambasiaci, querens et postulans auxilium Domini et uiri Dei Stephani. Et quid? Manibus sui ductoris trahitur in ecclesiam, nobis uidentibus atque precipientibus, intromittitur, ad altare deducitur, oratio a fratribus pro eo sanando ad Dominum funditur, signo uere crucis consignatur, illico illuminatur, lumen recuperatur, sanatus letatur. Qui sine ductoris manu ingredi  non ualuit, absque ductoris auxilio, uidens et letabundus exiuit. Hoc uidimus, hoc testamur, et testimonium istud uerum est. Appropi quante autem festo S. Augustini, et iam defuncto recenter Henrico Anglorum rege illustrissimo  , cum magna uelocitate dominus legatus ac ueloci cursu ad Grandimontem accedit. Conuocatis igitur et coadunatis ibidem episcopis et archiepiscopis, uidelicet domno Henrico Bituricense, Rainaudo Apamiense, qui tunc temporis a transmarinis partibus exsul huc uenerat, necnon et Helia Burdigalense archiepiscopis, et Seibrando Lemouicense, et Guillelmo Pictauiense, et Helia Xantonense, et Ademaro Petragoricense, et Geraldo Caturcense, et Bertrando Agennense episcopis, abbatibus etiam et uiris religiosis, et plebe  innumerabili. Tunc etiam clerici, qui usque ad tempus illud discordes exstiterant, Deo inspirante, ad pacem redeunt, et uidentibus cunctis quos supra nominauimus, in capitulo obedientie nostre iugo humiliter, ut decebat, colla submittunt, et in osculo pacis, a nobis et a fratribus deuote suscipiuntur. His itaque peractis, ac letantibus et exsultantibus in Domino uniuersis, uenimus ad locum ubi corpus B. Stephani cum digno honore humatum iacebat. Tunc domino legato iubente atque precipiente a terra eleuatur, et per claustrum cum magna deuotione cereis ardentibus et thuribulis fumigantibus portatur, populo precedente et subsequente, cum  hymnis et laudibus in ecclesia deducitur, et super altare B. Marie honorifice ponitur. Domnus autem Henricus Bituricensis archiepiscopus et primas Aquitanicus, iussu et precepto domini legati, preparat se ad officium misse in honore S. Stephani, et incipitur a cantoribus solemniter antiphona Os iusti. Deinde nos, accepta licentia a domino legato, in alia crypta preparamus nos cum ministris ad missarum solemnia in honore B. Stephani celebranda. Cumque missarum solemniis cum omni deuotione et timore intenti essemus, et ad canonem post Sanctus ingressi fuissemus, ecce subito ex improuiso frater quidam presbyter, nomine Simon, uenit clamans de ecclesia, quem ad custodiendum B. Stephani corpus ibidem reliqueramus, adducens secum  puerum, et dixit: Domine Pater, domine Pater, uidete et aspicite signa et miracula que Deus omnipotens sua mira omnipotentia modo per beatum Stephanum Patrem mirificum in puero isto mirabiliter nobis uidentibus operari dignatus est. Nos uero cum de tanto clamore ac subito perterriti admodum fuissemus, nec mirum qui tanto pondere pressi et obligati eramus, tamen, ut potuimus, respeximus, et ipse qui tali necessitate silentium tali loco uiolauerat, quod nequaquam presumeret, nisi miraculorum stupor eum cogeret, loqui adiecit: Ecce, domine, puer iste quem uidetis, ex utero matris sue claudus exstitit et mutus et manibus aridus. Ecce pater eius quem agnosco, Helias-ualaris nomine, et uxor eius mater istius pueri, qui  hoc testantur, et ideo a Lemouicensi uilla, cuius ciues sunt, huc eum adduxerunt, ut Deus omnipotens per B. Stephanum sanando uisitaret. Ecce, domine, ecce uidetis, libere loquitur, ecce ambulat, manus ad libitum suum mouet. Puer iste iam decennis esse potest. Cumque ipso talia loquente ac dicente, stupefacti ac mirantes hec diu cerneremus, consolationis ac uisitationis superne pre gaudio palmas ad celum tendimus, lacrymas perfundimus, et ad terram prosternimur, Dominum omnipotentem, ut potuimus, corde et ore laudauimus, atque cum his qui ad spectaculum istud confluxerant ipsum benediximus. Puer autem loquebatur, ambulabat, et populus Dei super his gratulabatur. Erat autem  puer pulcher aspectu, et decora facie. Nos autem ad locum canonis, quem reliqueramus exsultantes ac consolati, de miraculis reuertimur. Cumque ex more ipsum canonem festinantes prosequeremur, post consummatam iam Dominicam Orationem, ecce isdem presbyter qui supra adducens alium adolescentem maiorem priore, filium cuiusdam burgensis Lemouicensis, nomine Petri de Userchia, et clamauit, dicens: Domine, domine, ecce recens miraculum et non modicum; adolescens iste uesicam magnam et non modicam in collo habebat, que eum grauiter affligebat, nec ualebat sursum aspicere, nec faciem suam aliquorsum uertere, nisi simul cum toto corpore, quia mentum eius conglutinatum et coniunctum permanebat cum corpore.  uenit autem pater eius quem cernitis, et obtulit eum B. Stephano cum lacrymis, quatenus ei auxilium conferret de celestibus, qui iam mirandis coruscat uirtutibus: qui, dum orationi uehementer insisteret, et auxilium diuinum quereret, cepit uesica fugere, mentum eius a pectore disrumpere. Tunc puer correptus dolore nimio clamare cepit denuo, o Deus, quia doleo, sana me pro amore tuo, sana me per eius merita, cuius postulo suffragia. Cumque puer hec diceret, illico sanatus est. Nunc ergo, Pater mi, Deum benedicite, qui nos uisitauit hodie. Ecce duo miracula tempore sunt paruo. Ad hanc uocem presbyteri, totus in me contremui, cernens Dei magnalia que facta sunt pro beati uiri gloria. Iterum lacrymis perfundimur, et ad terram  prosternimur, manus ad celum tendimus, cum hymnis et cum laudibus domnum laudare cepimus. Adunantur et congregantur populi ad spectaculum talis ac tanti miraculi, laudantes nomen Domini et sanctitatem beati Stephani.



u. De puella sanata.

Completis igitur missarum solemniis, adest pro foribus tertium miraculum, miraculosum atque gloriosum. Puella quedam de Berciaco uico cum ceteris aduenerat, que manum dextram curuam et aridam ex utero matris sue habebat. uenit et orauit, et fere per dimidiam horam ad orationem stetit, et que curua et arida manus exstiterat, Dei uirtute erigitur, ad signandum se extenditur, digiti ab inuicem disiunguntur, opera Dei a populis laudibus  extolluntur, a clericis hymni et cantica canuntur. Et quid dicam? repletur clamoribus ecclesia, mirantur atque extolluntur Dei magnalia, uenerantur atque laudantur B. Stephani merita, cognoscitur ac recipitur presens Dei gratia. Quare? quia adducuntur ceci et illuminantur, claudi et curantur, muti et fantur, demoniaci et liberantur, amentes et mutantur, egri et sanantur, mortui et suscitantur, surdi et adiuuantur. De quorum multitudine signorum pauca uolumus, si possumus, admodum sub breuitate transcurrere, ne uerborum proxilitas sit legentibus uel audientibus onerosa. Bona enim ac breuis lectio aliquando legentibus fit utilis eruditio, quantoque fit prolixior, tanto est onerosior. Et  quid plura? quamuis multa diuinitus apparuerint signa, tamen pauca ponuntur in hac pagina, de quibus uestre dilectioni uestreque utilitati meliora, certiora, gratiora scribere proposuimus. Nam die reuelationis S. Stephani cum nocte subsequenti decem et septem, gratia Dei operante ac meritis ipsius, patuerunt miracula. Quedam quidem uidimus, quedam minime uidimus, sed audita credimus. Nam uicecomes Lemouicarum, ut fertur, Ademarus puerum a natiuitate cecum ipsa die reuelationis per beatum Stephanum diuinitus illuminatum duxit secum ad nutriendum. Hoc audiuimus, sed non uidimus, cum in illo loco fuissemus. Non enim omnia que ibi ipsa die facta sunt uidimus, et si non uidimus, non credemus? Multo maiora sunt que  audiuimus quam ea que uidimus: nonne dicit Apostolus: Fides est ex auditu?  ideo fides adhibenda est, maxime his qui ueritatem loquuntur, ac ueritati obediunt. Dominus enim dicit in Euangelio: Noli esse incredulus, sed fidelis . Et item: Qui non credit, recedit; et qui credit, accedit. Fides autem habet apud Dominum magnum meritum, si bonis fulciatur operibus. Sunt enim quedam inuisibilia que oculis carnis nequaquam uideri possunt, sed oculis fidei ueraciter conspiciuntur. Attamen multoties uideri putantur quam pluribus nec uidentur, ut est corpus Dominicum. Ponitur in altare panis et uinum; conficitur enim uerbis diuinis a sacerdote, nec mutatur color uel sapor in exterioribus creaturis, sed interius uiget  uirtus in substantiis sanctitatis. Oculi uero exteriores hec minime cernere possunt, nisi que exteriora ponuntur. Aperiendi igitur sunt oculi interiores, id est intellectuales, ut uideant et intelligant que intrinsecus latent. Exteriora enim exterioribus oculis uidentur, id est panis et uinum, et interiora interioribus oculis cernuntur et contemplantur, id est corpus et sanguis Domini. Hec sunt sacramenta et argumenta uere fidei. Fides enim est sperandarum substantia rerum, argumentum non apparentium . Nunquam autem credidimus nisi uiderimus? Audite ergo Isaiam, imo Spiritum sanctum dicentem atque minantem: Nisi credideritis, non permanebitis ; et Dominus in Euangelio: Nisi signa et prodigia uideritis, non creditis  . Credite ergo, credite, ut permaneatis, uidentes signa et prodigia, et audientes mirabilia que facta sunt nostris temporibus, largiente diuina gratia, per beati Stephani ueneranda merita, et nolite obdurare corda uestra, quia potens est Deus facere supra id quod potestis credere.



uI. Item aliud miraculum.

Adhuc autem narrabimus aliud miraculum pretiosum atque iucundum quod accidit tempore sue reuelationis. Erat quedam mulier apud Lemouicas, mater uxoris Helie ualaris, de quo supra mentionem fecimus, cuius filius per Dei gratiam triplici miraculo sanatus est. Hec mulier per tempora multa surda exstiterat, nec omnino aliquid audire  ualebat: que, cum uidisset reuertisse filiam suam et generum suum cum nepote suo sanato a Grandimonte, requisiuit a filia sua unde uenisset, uel que esset necessitas cur tanto tempore absentasset se a domo sua: que innuens ei rem, indicauit que acciderant. Cui mater: O bona filia, si tibi placuerit ut retro pro me reuertaris, forsitan Deus omnipotens per sanctum suum me miseram et indignam tuis laboribus tuisque orationibus interuenientibus, respicere et consolari dignabitur. uideo nepotem meum omnino sanatum; sed audire nequeo. Reuertere igitur, bona filia, queso, reuertere enim, filia. Nudis pedibus ac ueste lanea induta, portansque candelam in manibus. uenit accedens ad tumulum sancti et orationi incubuit. Que cum  orasset et oblationem fecisset, cum omni fiducia ad matrem reuersa est, et inuenit matrem suam iam sanatam, et quam surdam reliquerat, modo letantem atque audientem diuino munere ac meritis B. Stephani uidebat et audiebat. Fit gaudium magnum et exsultatio in domo illa, tam de puero sanato quam de uetula illa. Unde et filia eius iterum cum gaudio reuersa est in Grandimonte, quatenus Deo et B. Stephano, qui domum suam meritis ipsius uisitauerat, gratias cum laudibus ageret, et miracula que in domo sua acciderant omnibus manifestaret. Felix mulier et inclyta, que diuinorum operum nuntiatrix esse potuit, et cui Dominus Deus gloriosi confessoris sui suffragantibus meritis tanta beneficia largiri dignatus est! Nunquam enim talia  ac tanta miracula in tam famosa uilla abscondi potuerunt. Unde et in eadem uilla eo tempore multa signa, Deo uolente, per beatum Stephanum perpetrata sunt. Hoc autem presbyter qui audiuit et partim uidit, nobis ueraciter retulit.



uII. Item aliud miraculum.

Factum est autem cum hec festiua celebrarentur in eadem uilla, et publice fere predicarentur, audiuit quedam puella pauperrima, que in utero matris sue clauda exstiterat, quod Deus et Dominus noster in Grandimonte ad tumulum beati ac sancti talia faceret, ingemuit et dixit: O Domine Deus, quid faciam, quia non habeo consolatorem qui me illuc transferat, eo quod inopia et paupertate permaxima aggrauor? Sed scio, Domine, te  esse consolatorem et subleuatorem pauperum, tu esto mihi adiutor et consolator in hac tribulatione mea, et per merita beati Stephani, si uera sunt hec que audio, et credo quia uera sunt, auxiliare mihi misere ancille tue. Tu enim hic mihi per ipsum potes me iuuare, quemadmodum si essem ante eius sepulcrum, hanc fiduciam habeo in te, et in uirtutibus eius. Fac ergo, Domine, fac misericordiam cum ancilla tua per eius sancta merita. Cumque orationem suam complesset, respexit ad precem eius, et exaudita est a Domino, et ut postulauerat, a Domino sanata est, intercedente B. Stephano. Et sic nimirum de die in diem diuulgabantur eius sancti merita, et signa ac prodigia.



uIII. Item aliud miraculum.


Eodem tempore quidam burgensis in eodem oppido Lemouicarum, nomine Stephanus, cuius uxor Mathildis nomine dicebatur. Hi habebant filium nomine Stephanum ex utero matris sue iam fere per quatuordecim annos claudum. Qui cum audissent signa et prodigia fieri a Deo in Grandimonte, per beati Stephani bonitatem, strauerunt asinum et imposuerunt puerum claudum cum scabellis super eum, et uersus Grandimontem cum magna fiducia uenire ceperunt; et cum essent in itinere, iumentum illud nescio quo casu pedem suum incaute posuit et corruit, et fracta sunt scabella claudi adolescentis. Quod cum uidisset claudus, dixit matri sue: Mater, nunc scio me sanandum fore,  cum peruenero ad tumulum B. Stephani in Grandimonte, et hoc est indicium mee sanitatis, confractio scabellorum meorum quibus sustentari consueueram. Hoc dixit quasi propheta recuperande sue sanitatis. uenientes autem ad sepulcrum sancti confessoris, orauerunt, fleuerunt, et consolationem a Domino meruerunt, et uidentibus nobis omnibus, puer qui claudus fuerat ex improuiso surrexit, et erectus a Domino, succurrente illi B. Stephano, hilaris et gaudens ire cepit: Quem accipientes propriis manibus posuimus super altare; currebat uelociter a cornu altaris usque ad aliud cornu, manibus ad celum erectis. Gaudebant omnes qui aderant, et pre gaudio alii flebant, alii letantes hymnos et laudes Deo canebant, et sancti Stephani  merita predicabant. Hunc autem puerum a parentibus suis donatum retinuimus nobiscum ad nutriendum ob tanti miraculi testimonium.



IX. Item aliud miraculum.

Item quedam mulier, nomine Ioanna Brugiola de Monte-gaudii, qui locus situs est iuxta oppidum Lemouicarum, uenit cum puero muto et manco. Erat enim infans ille enormis ad uidendum. Os autem eius distortum uersus sinistram maxillam, et dentes inordinati in ore eius erant, nec erat mirum, si loqui non poterat, certe comedere uix ualebat. Manus eius curua admodum et debilis erat, scilicet sinistra. Et quid? orauit pro puero mater, supplicauit nomen Domini inuocando, et auxilium  B. Stephani postulando. Quod cum fecisset, meruit exaudiri a Domino, opitulante B. Stephano confessore reuerendissimo, et statim locutus est mutus, et admirate sunt turbe, et timor magnus irruit super eos, et benedixerunt Deum, qui dedit potestatem talem hominibus, atque sanctitatem uiri Dei omni admiratione pleni ac stupefacti extollere ceperunt. Diuulgantibus fere omnibus signa et prodigia que quotidie Dei bonitate et beati uiri meritis fiebant in Grandimonte ac multis in locis, in quibus memoria nominis illius habebatur, ceperunt multi uenire concursu et occursu ex prouinciis diuersis, ut meritis ipsius de necessitatibus suis mererentur a Domino Deo exaudiri. Inter quos uenerunt duo iuuenes quoddam sudarium in manibus  suis tenentes, qui a nobis requisiti unde essent uel quid quererent, aut cur illud sudarium portarent, humiliter responderunt: Domine, nonne uos prior estis domus istius? Quibus tale dedi responsum: Ita est, filii mei. Et illi: Domine, nos de Lemouicensi prouincia hac orti sumus. Causa pro qua huc sudarium istud deferimus, hec est: Pater noster quem habemus superstitem, modo in hac hebdomada, graui urgente infirmitate defunctus est. Audientes autem signa et prodigia beati uiri Stephani, inuocare cepimus uirtutem eius super patre nostro, ut Deus et Dominus noster, si uera essent hec que audieramus de uiro isto, succurrere  et adiuuare dignaretur per merita ipsius, que multa et magna sunt nimis apud Deum. Cumque complessemus orationem nostram, nec mora surrexit pater noster et reuixit: et ecce detulimus sudarium istud in testimonium. Hec cum audiuissem, admiratus sum uehementer, et glorificare cepi nomen Domini cum ceteris qui hec audiebant, et repleti sunt omnes stupore et admiratione de eo quod contigerat illis, et quia Deus talibus signis tanquam apertis suum sanctum decorabat et honorabilem reddebat.



X. Item miraculum aliud.

Post hoc autem mirandum miraculum narrabimus aliud signum quod tempore sue reuelationis, Deo miserante, acciderit. Inter ceteros qui congregati  fuerant infirmos, aduenerat quidam iuuenis de uico qui dicitur S. Hilarius iuxta Beneuenti  cenobium, nomine Stephanus, qui cecus a natiuitate exstiterat, eratque unicus filius matris uidue pauperrime. Hic dum orationi ante sepulcrum B. Stephani cum ceteris uehementer insisteret, et Dei misericordiam anxius expostularet, sanctumque Stephanum ut sibi conferret auxilium magnis uocibus inuocaret, subito adest uirtus diuina, que meritis beati Stephani ei restituit que nunquam, ut ipse postmodum nobis retulit, habuerat lumina. Hunc autem pro amore Dei ac pro honore gloriosi confessoris Stephani, quia pauper erat et indigebat, et ob testimonium tanti miraculi, in domo nostra  ad nutriendum et confouendum recepimus ac retinuimus.



XI. Item aliud miraculum.

Eodem autem die quo hec facta sunt, mulier quedam, que iam fere per octo annos lumen amiserat, Deo propitiante et sancto Dei auxiliante, nobis uidentibus et multis aliis, feliciter recuperauit. Cui ipsa hora ob miraculi reuerentiam contulimus parui munusculi alimoniam. Erat enim certe talis consuetudo tunc temporis apud sanctum istum de quo loquimur, quod plus auxilii, plus beneficii conferebat uiduis, orphanis, uirginibus, infantibus, pauperibus, quam diuitibus. Hoc certe animaduertimus in miraculorum eius operibus, et comprobauimus, et etiam aliud mirabile et miraculosum.  Dum enim pauca luminaria per diem ante eum coruscarent, pauca uel nulla ab eo fierent signa aut prodigia; sed cum multitudo populorum occurrebat, et multiplex multiplicitas luminum ac cereorum circa eum accenderentur, et etiam omnis fere ecclesia intus et foris plurimis luminaribus solemniter coruscaret, tunc signa et prodigia diuinitus fiebant ab eo; quod cum animaduertimus, multoties hec cernentes, admiratione et letitia replebamur, et urbana uerba inuicem, prout licebat ac decebat, loquebamur. Credimus certe quod Deus omnipotens tali honore ac tanto eum irradiare uolebat, eo quod ipse sanctus, dum in mundo uiueret, a  mundi huius cognitione ac ueneratione, in quantum ualebat, se uiriliter et humiliter occultabat. Sepissime uero contingebat ut, turbis aduenientibus, uel cum illi ab aliquo magna donaria Dei amore offerrentur, ut inde Christi pauperes, qui cum eo degebant sustentarentur, ipse cernens fugiebat, ac lacrymabili uoce dicebat: Deus, absconde me, Deus, absconde me. Cumque fratres ei dicerent, et quasi increpando eum reprehendentes: Ut quid, domine, modo fugis quando reuerti deberes, etiam si fugisses, cum cernis te a Domino uisitatum fuisse? Quibus ipse humiliter, ut erat omnium mitissimus et benignissimus, uerbis pacificis respondebat: Timeo, fratres, ne Deus  merita mea que fere parua aut nulla sunt, mihi  indigno retribuat. Sic nimirum, sic certe rerum temporalium uitabat ac fugiebat affluentiam et effluentiam, et si quando nequibat corpore, tamen corde.



XII. Item aliud miraculum.

Enarremus adhuc de his que uidimus uel audiuimus aliqua signa. Inter cetera que sue reuelationis tempore fiebant prodigia, uenerunt fortuitu peregrini in Grandimonte causa orandi, reuertentes de Rupe-amatoris, ubi memoria beate uirginis Marie colitur, adducentes secum mulierem habentem manum aridam. Erant enim homines illi, ut audiuimus, de Northmannia nati, qui cum uidissent et audissent que rutilabant in Grandimonte tunc  temporis diuina opera per B. Stephani, merita gloriosa, insinuantes dixerunt illi mulieri: Tange cito, utcunque poteris, manu illa arida locum ubi quiescunt tumulata sancti huius membra sacrata. Que cum fecisset, illico sanata est.



XIII. Item aliud miraculum.

Eodem igitur tempore quidam homo amens, nomine Guillelmus, deductus est a matre sua in Grandimonte, de uico scilicet S. Martini terre Sudoris, ut Deus omnipotens per beatum Stephanum confessorem ei reddere dignaretur sensum et mentis sobrietatem: que cum uenisset, fere per triduum ad memoriam beati Stephani orando et postulando stetit. Attamen sancto Dei intercedente, adeptus est pristinam mentis sue sobrietatem: qui  postea letus et exsultans cum fratribus nostris interfuit uindemiis, adiuuans et uindemians sobrie cum eis.



XIu. Aliud miraculum.

Deinde narrabimus miraculum quod uidimus. Adhuc manebant in Grandimonte domnus legatus et Apamiensis archiepiscopus, cum quo forte de quibusdam negotiis tractabamus eo tempore uel hora qua miraculum istud accidit. Nox enim die iam recedente accesserat, et populus cum luminaribus accensis tumulum sancti uiri circumdederat, et mulier quedam de Lemouicensi episcopatu filium ex utero claudum, utcunque poterat adduxit; que  stetit, orauit et a beato Stephano auxilium anxie pro filio uiriliter expostulauit. Hoc cum fecisset, recepit illico filius eius gressum, et solidate sunt bases eius et plante et admirate sunt turbe. Tunc qui astabant populi traxerunt chordam cymbali, laudantes nomen Domini causa tanti miraculi, cuius sonum cum audiuimus, nos scilicet et archiepiscopus ad ecclesiam uenimus, claudum ambulantem inuenimus, et laudem Deo reddidimus, ad altare deducimur, mirantes hoc miraculum. Turba adducit alium, qui cecus iam exstiterat, quem Deus uisitauerat, ad tumulum orauerat, pro quo lumen receperat, unde gaudet Ecclesia cernens Dei magnalia, laudatur Dei famulus, congaudet omnis populus, uidens diuina munera, et Stephani prodigia.  Archiepiscopus miratus est de ceco qui illuminatus est, non habens ultra spiritum propter tantum prodigium. Ex una parte graditur claudus, qui tunc aspicitur; cecus aspicit lumina qui nunquam uidit talia. Hec sunt duo miracula, facta per parua spatia, que cernit omnis populus, unde laudatur Dominus, sanctus Dei extollitur. Inde laus Dei oritur, et psalmus Deo cantatur, eo quod claudus graditur, luce cecus perfruitur. Omnes laudemus Dominum propter duplex miraculum, qui sanctum suum seruulum exaltauit in seculum.



Xu. Item aliud miraculum.

Adhuc restant miracula que recipit Ecclesia Grandimontensis ordinis spatio illius temporis.  Puella quedam adducitur de uilla, que Nobiliacus dicitur, non habens luminaria quibus cernantur omnia. Erant quasi lapilluli, duri uelut crystalluli: unde ad sanctum ducitur, et ad terram prosternitur. Orat ergo Ecclesia pro illa Christi famula, ut lumen mundi uideat, et Christus eam exaudiat. Squame cadunt ex oculis, que erant similes crystallis, et uidet que non uiderat: quam tunc Deus respexerat. Maria ista dicitur, que cernit et que cernitur, quod a nobis sic queritur, et sic nobis innuitur. O noua Christi munera! O noua Christi gratia, que rutilat per secula, et fulget in Ecclesia, ubi sanctus extollitur, ubi iustus cognoscitur! Quis unquam uidit talia que fiunt in ecclesia Grandimontensis ordinis cum ceteris prodigiis? Laudatur  Dei famulus, applaudit omnis populus, in hymnis et cum canticis, uisis tantis miraculis. Nunc igitur admiramini, o filii karissimi, dantes honorem Stephano Patri uero sanctissimo.



XuI. Item aliud miraculum.

De cetero enarremus aliud laudabile signum, quod Deus et Dominus noster ad honorem tanti Patris et laudem sui nominis eo tempore ostendere suo populo uoluit. Apud Solemniacum uicum  quidam puer, nomine Otgerius, graui infirmitate febrium usque periclitabatur ad mortem: quod cum pater eius Guillelmus et mater eius Adema nimio dolore afflicti uidissent, uouerunt eum B.  Stephano et statim conualuit, et sanus factus est. Hoc signum presbyter quidam nomine Petrus, qui uidit et audiuit cum multis aliis, nobis postea fideliter retulit; et etiam alius presbyter, nomine Guido, huius ordinis frater, quod cum quadam nocte tempore reuelationis beati confessoris Stephani cum ceteris fratribus custodiret sanctum eius sepulcrum, et plebs innumera utriusque sexus causa orandi aduenisset, mulier quedam inter eos cum filia ceca adfuit, que pro ipsa fundens orationem cum magna fiducia ad Dominum, quatenus ob amorem et honorem B. Stephani sue filie uisum restitueret, quem fere per octo annos amiserat. Nec mora: illico uisum recepit, et Deo omnipotenti qui uiderunt astantes populi gratias egerunt, ac S. Stephano  uenerando confessori.



XuII. Item miraculum aliud.

Item alius frater, Ioannes nomine de Pulchra-arbore, nobis ueraciter retulit quod eo tempore uenit quedam mulier de uilla sua, nomine Petronilla, cum filio suo arido, cuius pater iam defunctus erat. Quem cum uidisset frater ille, misericordia motus est super eum, et apprehendens de turba fiducialiter obtulit eum beato Stephano ad sanandum. Quod cum orassent pro eo ipse et alius, nomine Aimericus, qui tunc temporis tumulum uiri Dei forte custodiebant, uisitauit Dominus Deus pro amore B. Stephani, et sanatus est, et accepit mater sua eum de manibus fratrum, et abiit gaudens  et exsultans cum sanato filio.



XuIII. Item aliud miraculum.

Die autem reuelationis miles quidam nobilissimus, nomine Eschiuardus, cum loculum portaret per claustrum cum ceteris ad processionem, in quo erant reliquie corporis S. Stephani, a quartanis febribus meritis ipsius uiriliter sanatus est.



XIX. Item aliud miraculum.

Alius uero miles, nomine Iosselinus de S loco, uir nobilis, per eumdem confessorem Stephanum ab ipsis quartanis eodem anno mirabili modo sanatus est: qui postea cum fratre suo abbate Solemniacensi ad tumulum beati uiri, ut ei et Domino Iesu Christo gratias ageret, incolumis et gaudens accessit; sic namque longe lateque Dominus Deus  sanctitatem eius diuersis declarabat miraculis.



XX. Item aliud miraculum.

Cum autem hec mirabilia quotidie ad sepulcrum talis ac tanti uiri in Grandimonte per merita ipsius, Deo disponente, apertissime fierent, et rumor tantorum operum per diuersas regiones admodum peruolaret, accidit ut in oppido quodam, quod Porgeria dicitur, homo quidam, nomine Ioannes Gormundi, graui usque ad mortem fere per unum annum urgeretur infirmitate: non enim ualebat manum ad os adducere, nec pedem mouere, ut ipse nobis postmodum retulit. Audiens ergo S. Stephani uirtutem et insignia, toto corde, quia ore nequibat, cepit inuocare nomen Domini, quatenus per merita beati Stephani confessoris clarissimi sibi gratiam  pristine sanitatis restituere dignaretur, promittens et uotum faciens, ut, accepta sanitate et incolumitate, postea ad eius memoriam in Grandimonte gratulabundus acceleraret; quod et ita factum est. Completa oratione, illico sanatus est, et, ut uouerat, in Grandimonte uenit, et Deo ac beato Stephano letus et incolumis, nobis cernentibus atque gaudentibus, gratias peregit. Cui pro amore Dei et honore tanti miraculi cappam unam dedimus. Illo autem in tempore, id est in Natiuitate S. Marie uirginis, quinque miracula, tam cecorum quam claudorum aliorumue infirmorum, Dei uirtute et B. Stephano intercedente, ac meritis Dei Genitricis, nobis uidentibus et audientibus, mirabiliter ante tumulum beati Stephani perpetrata  sunt.



XXI. Item aliud miraculum.

Deinde in exaltatione sancte Crucis cum diuinis laudibus uehementer insisteremus, ecce subito clamor magnus in maiori ecclesia, ubi corporis beati confessoris Stephani reliquie honorifice tumulate erant, oritur et uehementer extollitur. Cumque tanto clamore stupefacti essemus, et cito requisissemus cur tantus tamque uehemens clamor in ecclesia fieret, comperimus quia mutus quidam, quem mater sua ad sanctum Dei uirum, scilicet Stephanum, cum magna fiducia adduxerat, ob merita ipsius recte loquebatur. Intermissis igitur diuinis laudibus ob tanti clamoris fragorem ac uenerandi  miraculi honorem, egressi de locis matutinalibus cucurrimus ad locum, ubi qui a natiuitate mutus exstiterat, loquebatur. Iam enim turbe eum cum custodibus ante altare beate uirginis Marie adduxerant, laudantes ac benedicentes Dominum, qui per beatum Stephanum illum uisitauerat. Cum autem illuc uenissemus, inuenimus eum loquentem ac dicentem: Date mihi ad bibendum, date mihi ad bibendum. Cucurrimus igitur uelociter ad aquam que prope defluebat, et dedimus ei ad potandum, et hoc uidelicet in testimonium tanti miraculi. Compleuerat autem, ut nobis uidebatur, iuuenis iste terminum iam fere duodecim annorum.



XXII. Item aliud miraculum.

 Illis autem diebus alius iuuenis qui fore per unum annum in lectulo languidus iacuerat, ad tumulum sancti confessoris Stephani ab amicis suis delatus est. Cumque ad sepulcrum eius orarent, ecce subito languidus ille Dei uirtute erigitur, et absque alicuius hominis adiutorio incedere cepit, et nobis cernentibus, qui tunc temporis ibidem eramus, uidentes et aspicientes, gradus lapideos, qui ante altare compositi sunt, uiriliter ac mirabiliter ascendit. Erat enim hoc signum mirabile et dictu incredibile: nam brachia eius erant quasi lignea sicca, et tibie eius similiter, manus eius grandes et pedes, corpus eius nimis macilentum, facies eius pallida ac uehementer deformis. Quis unquam eum aspiceret, qui non obstupesceret? Ex una parte  compatiebamur ei, ex altera congratulabamur ei.



XXIII. Item aliud miraculum.

Adhuc autem non pigeat uos audire mirandum signum atque gloriosum, quod Deus omnipotens sua mirifica bonitate per beatum uirum Stephanum apud Glutorum uillam operari dignatus est eodem anno sue reuelationis, id est in festo S. Michelis. In prefata uilla nundine, ut moris illius uille est, celebrabantur: et ecce subito homo quidam, nomine Andreas, in ipsis nundinis febribus anxie inuaditur. Cumque febricitaret pene usque ad mortem, et uideretur sibi quod amplius uiuere non posset, conuocauit Ecclesie presbyteros atque clericos, ceterosque amicos suos, et confessione facta, corpore et sanguine Domini nostri Iesu Christi muniuit  se. Deinde iussit preparari omnia que funeri suo erant necessaria, et dum exsequie, ut uisum fuerat, pararentur, infirmus ille grauiter cepit nimio dolore affligi, et ad mortem usque perduci. Quod cum uiderent qui astabant, deposuerunt eum de lecto in terra super stramenta, ut moris est Christianis mori, manusque eius super pectus eius implicantur, oculi clauduntur, anhelitus eius fere ex toto exstinguitur. Cumque cerneret se mori, ut potuit, in corde suo exorare et inuocare cepit B. Stephanum Grandimontensis ordinis pastorem primum, ut sibi conferret auxilium: quod si faceret, ad tumulum suum, dum conualesceret, concitus properaret. Et quid dicam? Ecce iste qui sic in  corde suo loquebatur , a circumstantibus iam mortuus putabatur. Et quid? Ecce B. Stephanus confessor pius ac uenerandus apparuit, et in specie hominis candidissimi, cuius barba profixa et candida; uestimenta autem eius erant alba sicut nix, et capilli eius candidi; cuius facies uelut sol rutilabat, habens phialam aqua salutifera plenam in manu sua. Cumque Dei sanctus funderet aquam illam super corpus infirmi, quasi subridens ac letabundus ait illi: Noli timere, quia modo non morieris, sed sanaberis. Quod cum dixisset, disparuit, et illico qui putabatur mortuus surrexit, et sanus factus est, et narrauit circumstantibus omnia que sibi acciderant, et mirati sunt uniuersi. Postea uenit in Grandimontem,  ut sancto uiro promiserat, uisitare eius sepulcrum, et hec omnia nobis ueraciter uiua uoce retulit, et quemadmodum eius corpus magnum accepit refrigerium ad effusionem aque illius salutifere, ita ut uideretur sibi quod esset in paradiso Dei.



XXIu. Item aliud miraculum.

Isto in tempore iuuenis quidam rusticus de uillula que uocabulo Boissi dicitur, repletus spiritu maligno, atque ira et indignatione plenus, aduersus fratres nostros de Exclusa, cruces quas pro metis circa nemus suum posuerant, uiolenter extraxit et igni combussit. Quod cum fecisset, arreptus est a demone, et cepit eum uehementer exagitare et grauiter affligere, ita ut neminem posset cognoscere.  uidentes autem eius parentes hec, prout potuerunt, in Grandimonte ad memoriam beati Stephani a duxerunt, ut Deus et Dominus noster eum pro amore ipsius a demone liberaret, et sensum ei redderet: quod Deo uolente et beato Stephano intercedente ita factum est. Deinde iuuenis iste sensu recuperato ac liberatus a demone, a nobis et a fratribus nostris ex iniuria fratribus nostris illata ueniam humiliter petiit et impetrauit, ac promisit quod deinceps nullam molestiam eis facere presumeret. Cognoscebat enim et confitebatur manifeste quod Deus eum pro tanto facinere ad flagellandum Satane tradidisset. Sic nimirum, sic certe potestis, si placet, animaduertere quemadmodum Deus omnipotens iniuriam seruorum  suorum uehementer ulciscitur, et bonitatem eorum ac sanctitatem diutius abscondi minime patitur.



XXu. Item miraculum aliud.

Deinde enarremus aliud miraculum quod non est silentio pretereundum. In illis diebus infirmabatur quidam adolescens, nomine Petrus de Schola, apud uicum qui S. Hilarius dicitur in territorio Lemouicensi. Hic autem cum graui morbo periclitaretur, usque ad mortem perductus est. Audientes uero eius uicini et cognati conuenerunt in unum, quatenus ei exsequias prepararent; sed mater eius nimio dolore afflicta, subito arripiens stupeum filum, et accedens ad filium suum qui  in terra iacebat exanimis, nichil penitus uidens neque audiens, mensurauit eum a capite usque ad pedes, ut inde beato Stephano, cui eum uouebat, et pro quo ei humiliter supplicabat, candela fieret, quam postea iuuenis, si conualesceret, ad sepulcrum uiri Dei gaudens et exsultans deferret. Ita mater pueri anxia de filio, postulabat auxilium a B. Stephano, dicens quod si filium suum ei redderet, ad eius tumulum, Deo uolente, duceret, et omnes qui astabant similiter orabant. Cernebant ut mortuum, plangebant quasi uiam uniuerse carnis ingressum. Mater eius iam erat de uita eius desperata, unde flebat quasi desolata et uiduata. Et quid plura? ad orationem matris reuiuiscit facies iuuenis; circa galli conticinium iuuenem uiuum et  incolumem circumastantes aspiciunt atque suscipiunt. Omnes autem Deum tunc laudare incipiunt, et sanctitatem beati Stephani dignis laudibus extollunt. Cuius etiam mater fere per totum annum neuit sudarium, quod postea euoluto anno ad sancti uiri Dei sepulcrum in Grandimonte detulit super caput suum. Hec autem omnia ab eo didicimus et a matre sua et a consobrino suo, et ab aliis qui cum eo uenerant apud nos in Grandimonte.



XXuI. Item miraculum aliud

Apud Auueriam oppidum erat quedam uidua, nomine Dea, cuius filius, nomine Belinus, infirmabatur usque ad mortem. Patiebatur autem morbum gutturis grauissimum, ita ut nec quidem loqui,  nec comedere, nec saliuam deglutire ualeret. Erat enim facies eius et gula nimis liuida, et lucens fere quasi uitreum. Iacebat autem in lectulo suo quasi mortuus, et de uita eius pene omnes desperabant. Mater uero eius nimis anxia et tristis flebat, lamentabatur, eiulabat, desolabatur, crines suos a capite uelut amens effecta euellebat, uestimenta sua scindebat, auxilium de supernis querebat, nec exaudiri potuit pro filio usquequo eum uouit B. Stephano. Cumque uouisset eum sancto Dei, et illum deprecata fuisset quatenus filium suum redderet, nec mora: iuuenis ille matrem suam cepit inuocare ac dicere: Bona mater. Cui illa: Adsum, fili mi. Et cucurrit ad eum. Tum ille: Mater bona, tres peregrini hac nocte uenturi sunt  ad hospitium, quos precor ut benigne et honorifice recipias, ac sursum in altiori cenaculo cum digno honore ascendere facias. Nam S. Stephanus uenturus est cum eis, et post galli cantum me pristine sanitati restituet, et domno Petro capellano hic ante me lectum ad quiescendum preparare minime differas. Cumque hoc ita disseruisset, siluit, ignorans quid dixerit, sicut postmodum nobis in Grandimonte ante altare cum matre et supradicto Petro presbytero, audientibus multis ex nostris fratribus, fideliter narrauit. At uero mater ueniens iuuenis, cum hec a filio audisset, astante ibidem sepedicto capellano et multis aliis, stupefacta et gaudio repleta, eo quod filium loquentem que iam  ab heri et nudius tertius audire nequaquam poterat, cepit prestolari aduentum B. Stephani et promissum cum fiducia sui karissimi filii. Illis autem exspectantibus et pre gaudio admirantibus ac curiose uigilantibus, inuicemque loquentibus, dum gallus semel aut bis uocem ex more dedisset, subito egrotus matrem ad se uenire festinanter uocando imperat: que cito consurgens, celeriter ad eum properat, et quid uellet clementer ab eo requirit. Cui ille: Mater bona, ecce S. Stephanus confessor egregius et uenerabilis ordinis Grandimontensis pastor primus, me miserum modo dignatus est uisitare, et tres digitos suos in gutture meo pie transfigere, et ita sanare. Que si forte dubitas, accelera et uide. Certe, Deo propitiante et B. Stephano intercedente,  sanus et incolumis effectus sum ac si malum nunquam habuissem uel persensissem. Tunc mater accensis luminaribus cum Petro sacerdote et aliis qui ibi aderant, accessit ad filium, et inquisiuit diligenter utrum uera essent que dicebantur a filio, an non. Et cum diligenter exploraret, inuenit pannos quibus coopertus erat iuuenis ille, contagione morbi madefactos, et tria foramina in gutture eius, duo a sinistris et unum a dextris ipsius gutturis. Quorum trium foraminum cicatrices postea in Grandimonte, cum eum mater cum presbytero supradicto et aliis quamplurimis adduxisset, ferentem in capite sudarium et candelam in manu perspeximus, ut quasi in ore duorum uel trium testium staret omne uerbum . Nam illo  in tempore congregatus erat generalis conuentus in Grandimonte, id est in festo S. Michelis. Et hoc signum uiderunt et audierunt fere plusquam ducenti fratres, qui ibi conuenerant, et multi ex illis pre gaudio lacrymas fundebant, ac nobis uidentibus et mirantibus cicatrices illas, quasi uestigia Patris sui pie osculabantur. Nos uero in testimonium tanti miraculi tamque celebris digitos nostros in cicatricibus illis inferre presumpsimus. Cum autem mater, ut supradiximus, filium suum ita sanatum reperisset, stupefacta, et omni admiratione et exsultatione plena cepit clamare, et cum lacrymis dicere: uenite, uenite, uidete Dei omnipotentis magnalia et prodigia que fecit super filio meo per B. Stephani merita; respexit certe miseriam ancille  sue, liberans filium meum a morte per sanctum suum et restituens uite. Congregata est igitur omnis multitudo populi oppidi Auuerie in domo huius uidue, ut uiderent signa et prodigia que Deus per B. Stephanum ibidem mirabiliter fecerat, et omnes mirati sunt de his que uidebantur, et laudauerunt Deum in celestibus, qui facit mirabilia magna solus. Amen.



XXuII. Item miraculum aliud.

Adhuc non pigeat caritati uestre audire signum perspicuum ac ueritate perlucidum, quod tempore reuelationis B. Stephani gloriose ac manifeste acciderit. Erat enim in uico Ambasiaco homo pauper, nomine Stephanus, cui erat filius, Petrus nomine,  ex utero matris sue claudus et iam fere decennis. Hic enim quasi quoddam reptibile reptabatur per terram, cum uolebat incedere. Cumque pater eius audisset signa et prodigia multa que fiebant in Grandimonte, rogatu et consilio uicinorum suorum puerum portauit ad tumulum B. Stephani confessoris. Cum autem ibi per biduum aut triduum moram fecisset, fame coactus, et quasi diffidens de Dei bonitate et B. Stephani sanctitate reuersus est cum filio, nichil penitus proficiens, quia incredulus permanebat, nec perseuerare uoluerat uelut contemnens. uidentes uero uicini eius et qui eum agnoscebant, quod quasi stultus et incredulus tam celeriter et enormiter recessisset a tumulo uiri Dei, nec spem aut fidem haberet in operibus diuinis,  que iugiter ibidem diuinitus fiebant, increpare eum ceperunt, ac uerbis durissimis fortiter redarguere, et cum omni fiducia ei dicere: Reuertere miser et miserabilis, reuertere cum filio in Grandimonte, et noli incredulus permanere. Resume igitur uires hominis fidelis, et tolle filium et pone ante altare et Dei uiri sepulcrum. Credidit igitur homo uerbis fidelium, et in Grandimonte attulit filium, et latenter fugiens ibi dimisit eum. Puer autem claudus sic nequiter a patre incredulo dimissus permanebat iugiter ad ianuam ecclesie, petens eleemosynam ab intreuntibus in templum. Cum autem perseueraret pulsans, et, prout nouerat orare uel ab aliis instructus, quereret auxilium de supernis, ut Deus et Dominus noster per merita  B. Stephani reuelare [f. releuare] dignaretur imbecillitatem sui corporis, exaudiuit deprecationem eius misericors et miserator pius, qui saluat omnes sperantes in se, et qui uult omnes ad agnitionem ueritatis uenire, aperiens et sinum misericordie sue, dando ei sanitatem perfectam, quia consolidate sunt bases eius et plante. Huius rei testes sunt promiscui sexcenti uiri et mulieres innumerabiles qui eum primitus agnoscebant. Nos uero, ut de tanto tamque pretioso miraculo certiores redderemur, et hilariores efficeremur, iussimus eum adduci ad nos, quem uidimus erectum et ambulantem, atque ex eius ore audiuimus suam quam primitus habuit infirmitatem; deinde uero sanitatem, quam per B. Stephani merita diuinitus receperat,  ueraciter pronuntiantem. Hec uidimus, hec audiuimus, hec testamur, hec caritati uestre fideliter annuntiamus, ut credatis signis et prodigiis istis que auditis, et sic fideliter credentes uitam eternam habeatis. Amen.



XXuIII. Item aliud miraculum.

Cum dicat apostolus Paulus: Charitas non querit que sua sunt, sed que Christi ; et Dominus in Euangelio: Qui crediderit, et baptizatus fuerit, saluus erit ; et Apostolus: Sine fide impossibile est placere Deo ; et idem apostolus: Fides est sperandarum substantia rerum, argumentum non apparentium ; ideo dilectionem uestram modis omnibus exhortamur in Domino, fratres karissimi, ut corda uestra ad audiendum  et credendum preparetis, quatenus ea que de B. Stephano uiro sanctissimo Patre nostro in uolumine isto scripta reperietis, cum omni fiducia ac benignitate recipiatis, credatis, diligatis, pronuntietis, scientes pro certo quod, in quantum potuimus, Deo inspirante, ut supra diximus, uera et uerissima conscripsimus, nec etiam omnia que de eo scribenda erant uel scribi poterant, huic pagine commendare uoluimus; quod si scriberentur, forsitan minime crederentur. Multa siquidem signa et miracula que per merita ipsius a Deo perpetrata sunt diuersis in locis siue prouinciis, nostris temporibus quanquam a legitimis personis reuelatione iuridica facta audiuimus, sub silentio preterire disponimus;  sed pauca et certiora huic scripture commendamus. Audiuimus siquidem quod in Rodensi episcopatu quemdam puerum Deus per eum suscitauerit, cuius imago cerea apud quamdam domum nostram, que dicitur S. Michalis, delata est, ubi in memoriam tanti miraculi in ecclesia conseruatur ac demonstratur; et etiam in Rotenensi episcopatu multa eum fecisse signa, que ut nobis uidetur, obliuioni minime sunt tradenda. Nam uxor cuiusdam militis, Arnaudus nomine, domini uidelicet cuiusdam oppidi, quod Rupis-excisa uocatur, per ipsum sanata est hoc modo: Mense denique Augusto, anno uidelicet ab Incarnatione Domini 1192, supradicta mulier que Florentia dicitur, genere ac nobilitate seu probitate florens, ex improuiso febricitare cepit,  et graui perurgeri molestia. Augebatur de die in diem infirmitas eius, in tantum quod nec medici, nec aliquis alius ei proficere posset. Et quid dicam? pene usque ad mortem deducta est. Cumque cerneret se mori, et fere de sanitate sua, tam ipsa quam uir eius et ceteri, desperarent, posita est in cinere et cilicio, ut mos est Christianis mori. Tunc ipsa, prout potuit, cum uiro suo locuta est dicens: Ecce, uir meus, ut cernis, morior, et uiam uniuerse carnis ingredior. Rogo te, in nomine Domini nostri Iesu Christi, quatenus me offeras, et uoueas B. Stephano confessori, primo uidelicet ordinis Grandimontensis institutori. Tunc uir eius ad uocem ipsius filum accipiens stupeum, mensurauit eum a capite usque ad pedes, ac deinde cepit filum cera  superinduere. Ipsa uero mulier, prout ualebat, in corde suo B. Stephanum inuocabat. Cum autem perseueraret in oratione, subito apparuit ei B. Stephanus multitudine discipulorum suorum constipatus, et apprehendens manum mulieris dextram, quasi subridens, ait illi: Surge uelociter, non enim morieris, sed sanaberis ab hac infirmitate. Hunc autem nemo uidebat uel audiebat nisi sola mulier. Cumque leuasset eam B. Stephanus a lectulo infirmitatis sue, surrexit mulier sana et incolumis effecta, et ita disparuit S. Stephanus. uir autem eius cum aspiceret eam surgentem, nimio stupore circumdatus, requisiuit ab ea quid hoc esset, dicens: Heu, domina mea! heu! quomodo ita est? Putabam te modo mori, nunc uideo te sanam  et incolumem atque hilarem effectam, quid est hoc? Cui illa arridens ait: Certe, mi domine, B. Stephanus, cui me uouisti, modo dignatus est ad ancillam suam uenire, et cum multitudine discipulorum suorum mihi indigne mulieri apparere, et ut cernis, sanam et incolumem bonus et sanctus uir Dei me in pace dimisit. Tunc facta est letitia magna et exsultatio in domo illa et in omni castello illo in illa die et deinceps. Postea uero mulier illa uisitauit fratres nostros qui habitant in prouincia illa, et in confinio castelli eius apud Auram-uentosam, et narrauit eis que sibi acciderant, et quomodo Deus per B. Stephanum uisitare et sanare dignatus est. Tradiditque tres solidos Rotenensis  monete, quos deferrent nobis in Grandimonte ad faciendam statuam ceream in memoriam tanti miraculi, quam poneremus ante tumulum B. Stephani.



XXIX. Item miraculum aliud.

In eodem territorio apud castellum, quod S. Baudelius dicitur, erat quedam mulier nobilitate et genere perspicua, que fratres nostros permanentes apud Auram-uentosam, et ordinem nostrum ualde obnixeque diligebat. Huius uero mulieris filius paruulus, tempore reuelationis B. Stephani confessoris, graui infirmitate inuaditur, et pene usque ad mortem deducitur. Quod cum uidisset, mater eius nobilis, anxia efficitur ac flebilis. Infirmitas autem pueri de die in diem augmentabatur, unde et supradicta  domina anxior efficiebatur, ac dolore nimio perturbabatur. Que cum audisset uirtutes B. Stephani, que assidue fiebant in Grandimonte, uouit eum B. Stephano confessori, et statim puer, Deo uolente, restitutus est pristine sanitati. Fratres qui hoc uiderunt et audierunt ueraciter nobis retulerunt.



XXX. Item aliud miraculum.

Item in territorio Lemouicensi apud uicum S. Iuniani erant duo homines genere et nobilitate perspicui, quorum unus Iterius, alter Petrus uocabatur. Qui quadam die cum egrederentur de uico supradicto ad promouenda negotia sua, obuium habuerunt quemdam militem profugum, nomine Geraldum de Oratorio, qui causa rapiendi, si aliquid  fortuitu inueniret, terram illam cum complicibus inuadere cupiebat. Cumque obuios haberet supradictos uiros, gauisus est ualde, utpote qui de rapina se et suos fouebat. Capiens autem illos, transtulit eos in terram aliam, ac retrusit in carcerem, ubi fame et inedia ac ferro afflicti fere per duos menses moram fecerunt. Cum autem cernerent se nimis cruciatibus affligi atque torqueri, ac de sua salute et liberatione fere iam desperantes, clamare ceperunt ad Dominum, ut per auxilium uere crucis, que erat in Grandimonte, et per merita B. Stephani confessoris, primi patris ordinis Grandimontensis eos liberaret. Factum est autem, Deo miserante, cum sic perseuerassent per totam noctem  illam ex intimo cordis affectu Deum deprecantes, adfuit illis diuina miseratio, que per uirtutem supradicte crucis uiuifice, et per merita B. Stephani, liberauit eos tali modo. Mane denique facto diei illius, que erat ante uigiliam B. Ioannis Baptiste, ex improuiso ceciderunt manice de manibus Iterii uiri supradicti, sed de alterius manibus minime ceciderunt, usquedum, Deo ducente, uenerunt ad domum nostram de Castaneariis, ubi a fratribus cum gaudio et alacritate pro honore et reuerentia tanti miraculi suscepti, per tres dies quieuerunt. Fratres autem loci illius nuntium nobis generale capitulum celebrantibus in Grandimonte hac de causa festinanter destinauerunt. Quo audito, ultra modum gauisi sumus, et ad nos ut uenirent fratres  obuiam illis transmittere curauimus. uenientes uero uiri illi cum fratribus, a nobis et ab omni conuentu honorifice suscepti sunt in Grandimonte. Manicas siquidem ferreas, quibus grauiter astricti fuerant, accipientes de manibus eorum, cum hymnis et laudibus, et eosdem pariter ad sepulcrum B. Stephani confessoris gaudentes obtulimus, ubi qui adueniunt in testimonium tam preclari miraculi, pendentes illas manicas assidue cernere possunt. Hec autem omnia peracta sunt anno quinto reuelationis eiusdem B. Stephani confessoris.



XXXI. Item aliud miraculum.

Eadem autem tempestate accidit et aliud miraculum non minus mirandum ac celebrandum. Gens enim pestifera atque crudelissima, que cum magistro  suo, Mercatore nomine, rapine ac malitie deseruire consueuerat, ingressa est causa rapiendi territorium Lemouicensis episcopatus. Factum est autem, cum deuastarent fere uniuerse terre illius que sita est iuxta Grandimontem, et circumquaque diffusi per terram illam, quidam illorum uenerunt ad quemdam uicum S. Saluatoris, ubi capientes in proditione quemdam clericum, nomine Gerardum, duxerunt captiuum apud Ambasiacum uicum, quem nimiis cruciatibus affligentes, uerbisque durissimis et increpationibus pariter comminantes, ac manicas ferreas eius manibus applicantes, districte ligauerunt ad stipitem, prestolantes, ut mane facto cum diuersis cruciatibus interimerent, eo quod unum de consortio suo apud uicum supradictum morte  crudelissima perdidissent. Clericus etenim ille uir bonus erat atque suauis, et magnam fiduciam habebat in Domino, ut qui tali ac tanta proditione ab ipsis maleficis captus fuerat, nullo modo credere poterat, quod Deus eum ab ipsis diutius torqueri uel teneri permitteret: unde semetipsum orationibus atque uigiliis per totam noctem illam alacriter offerens, toto corde cepit inuocare nomen Domini et auxilium B. Marie uirginis. Deinde diuersis exhortationibus atque deprecationibus cepit inuocare B. Stephanum confessorem sanctissimum, atque talibus uerbis eum obnixe efflagitare: O beate Stephane! o confessor sanctissime! o Pater amantissime! mihi indigno, mihique misero seruulo  tuo celeriter succurre modo; succurre, inquam, nam, ut cernis, captus sum iuxta sepulcrum tuum, ubi multa miracula, ego indignus, oculis meis perspexi, que diuina largitate ac bonitate sepissime sunt perpetrata. Eia nunc, domine, fac cum seruo tuo misericordiam, et libera me ab horum maleficorum crudelitate, ne gaudeant super me omnes qui affligunt me! Surge in adiutorium meum, et ostende potentiam quam te ueraciter credo obtinere apud Dei beneuolentiam. Si enim me liberare decreueris, et ad sepulcrum tuum me saluum deduxeris, inuocabo nomen tuum assidue, et tua magnalia non cessabo manifestare. Cumque hec, et horum similia per totam noctem illam anxius diceret, appropinquante iam diluculo, ecce subito obdormiunt  qui erant in habitaculo illo. Dum autem iacerent quasi mortui, ex improuiso adfuit gratia Dei et auxilium B. Stephani. Liberatur etenim clericus, cui auxilium contulit Dominus, pro quo, ut credimus, rogauerat B. Stephanus, ut liberaretur a nexibus. Liberatur siquidem a stipite, nullo obstante ligamine. Sed adhuc dependent in manibus eius manice ferree. uidens uero se liberum, Dei querit auxilium, ut per B. Stephanum suum ductorem preuium reducatur ad hospitium. Egreditur de domo cum fiducia, aperta reperit ostia, quem diuina clementia ad nostra duxit limina. Laudes canuntur Domino, quas nostra psallit concio, pro liberato misero a prauorum ergastulo. Dure franguntur manice, quas transtulit de carcere; suspenduntur  ad tumulum, propter tantum miraculum. Laudatur inde Dominus, et bonus pastor Stephanus, per quem diuina gratia fecit tanta prodigia.



XXXII. Item miraculum aliud.

Quinto anno reuelationis beati Stephani confessoris accidit quoddam miraculum apud Anginiacum uicum in territorio Lemouicensi, tali modo. Erat ibi presbyter quidam nomine Geraldus, genere et dignitate perspicuus, capellanus ecclesie S. Martialis apostoli que sita est in loco illo. Cui ex improuiso, nescio quo casu, talis surditas accidit, quod si omnia cymbala pulsarentur uel tympana ad aures eius mouerentur, nichil penitus audire posset, ut isdem presbyter postmodum in Grandimonte coram nobis pluribus retulit. Qui cum cerneret se  auditum omnino amisisse, perrexit in ecclesiam Sancti Martialis, ubi est memoria beati Stephani confessoris, ad altare B. Marie semper uirginis, et eiusdem B. Stephani confessoris, cuius dentem, quem eidem presbytero dedimus, pro reliquiis accepit, indutus lineis, et, manibus ablutis, consignauit, et tetigit undique aures suas, habens fiduciam magnam in Domino et beato uiro Stephano. Qui nocte subsequente, et Deo miserante, sanctoque Stephano, ut credimus, succurrente ac pro ipso orante, meruit recuperare auditum, ita siquidem, ut ipse postea nobis firmiter retulit, dupliciter quam prius audisset.



XXXIII. Item aliud miraculum.

 Per idem tempus accidit aliud miraculum in Cadurcensi territorio apud Saliniacum uicum. Erat ibi quidam familiaris fratrum de Lassiaisseras et de Podio Girberti, nomine Arnaldus, cuius filius, Bernardus nomine, graui corripitur febre in Augusti mense. uidens uero pater adolescentis filium suum quem ualde diligebat, nimio dolore perturbari, cepit anxius esse, et quid ageret ignorabat. Attamen misit ad quemdam amicum suum, Bernardum Constantini nomine, qui apud Sarlatensem uicum tunc temporis morabatur, indicans ei infirmitatem filii sui. Nam isdem Bernardus suum nomen puero imposuerat, cum de sacro fonte baptismatis ipsum infantem eleuasset. Unde anxius efficitur, et usque ad stratum pueri febricitantis concitus accelerauit;  cumque uenisset, inuenit adolescentem iam penitus destitutum, nec uidentem, nec audientem, sed quasi mortuum, in cilicio et cinere, ut moris est Christianis uitam finire, proiectum. Pater uero adolescentis, et qui cum eo erant, flebant et lamentabantur super destitutione iuuenis. Bernardus autem Constantini cepit consolari patrem pueri et ceteros qui in illa domo erant, talibus uerbis: Fratres dilectissimi, uidete ne fleueritis, neque dolore aliquo perturbemini, sed omnes inuicem deprecemur Deum omnipotentem, quatenus pro amore beati Stephani confessoris Grandimontis, puerum istum pristine restituat sanitati. Et placuit omnibus sermo iste, et uouerunt eum omnes S. Stephano confessori sanctissimo, candelam facientes,  ac super eum ponentes, atque dicentes: Sancte Stephane, confessor Dei egregie, succurre nobis hodie, ut reuiuiscat puer iste: nam si eum per te recuperabimus, ipsum cum candela hac ad tumulum tuum in Grandimonte alacres perducemus. Interim dum hec agerentur, uidebat uisionem quamdam adolescens in hunc modum: apparebat siquidem ei quidam senex capite candido, ac barba prolixa, indutus nostro habitu, et dicebat ei: ueni mecum in Grandimonte, ibique sanaberis ad tumulum B. Stephani confessoris, Domino propitiante. Sequebatur eum adolescens, ut sibi uidebatur, uiam carpens, sed uir ille discedebat ab eo in itinere: unde puer qui quasi mortuus iacebat, magna uoce cunctis qui aderant audientibus et mirantibus  clamabat: Heu! heu! ubi est uir ille qui me ducebat? Nescio quo iuit. Et sic uidentibus et gaudentibus cunctis qui aderant, Deo miserante, et beato Stephano pro ipso orante, redditur uite. Igitur qui adstabant interrogare eum ceperunt, qua causa sic clamauerit. Quibus ipse ait: Ignoro utrum clamauerim, an non: sed mihi uidebatur ut a quodam sanctissimo homine ducerer in Grandimonte, qui aliquando recedebat a me, cum essemus in itinere. Et hac de causa forte requirebam ubi pergeret ille. Audientes siquidem hec omnes qui ad exsequias defunctionis eius confluxerant, admiratione multimoda stupefacti laudare ceperunt nomen Domini, et beatum Stephanum magnis uocibus  et laudibus extollere. Deinde prefatus Bernardus Constantini, patrinus ipsius pueri, duxit eum secum in Grandimonte, ut uouerat, ad sepulcrum beati Stephani, quorum fideli narratione, audientibus quamplurimis, diuina gratia largiente, hec omnia didicimus.



XXXIu. Aliud miraculum.

Eodem autem anno quo hec facta sunt, id est circa festiuitatem S. Luce euangeliste, accidit quoddam miraculum atque stupendum apud castellum quod dicitur Mons-Mauriliensis. Ignis ingens atque copiosus ex improuiso cepit uastare domos supradicti castelli, in quo permanebat homo quidam, nomine Petrus Soutarius, familiaris cuiusdam domus nostre religionis, que Entrefis dicitur.  Habebat siquidem homo iste domum magnam inter ceteras que ab igne comburebantur, plenam utensilibus et bonis quamplurimis adornatam atque onustam, contra quam ignis uehemens quasi minando ut eam omnino incenderet atque popularet, ueniebat. uidens uero familiaris supradictus ignem uehementem, cum summa festinatione de domo egreditur intrepidus, nichil secum de bonis omnibus educens uel rapiens, cepit clamare magnis uocibus et dicere: Sancte Stephane, confessor egregie, atque institutor ordinis Grandimontensis uenerande, tu scis quia toto tempore uite mee, in quantum ualui, Deo inspirante, dilexi te, et filiis atque discipulis diu est quod fideliter deseruiui. Tunc qui adstabant omnes amici eius, et qui uenerant ut  cum adiuuarent, ceperunt eum uehementer increpare atque redarguere, et ei cum magna indignatione dicere: Quid agis, miser homo ac miserabilis? Nonne comburentem atque deuastantem omnia ignem copiosum ad tui perniciem uenire cernis? Permitte, obsecramus, ut alii ad exspoliandam domum ingrediamur, alii super tectum ascendamus, ut uel sic domum tuam et omnia bona tua ab igne, Deo uolente, eripiamus. Quibus ille ait, ut erat magne fidei et probitatis uir, quasi subsannando et increpando respondit: uidete, karissimi, uidete ne feceritis, confido in Deo, quia domus mea, Deo auxiliante, et beato Stephano succurrente, nequaquam ab isto incendio modo comburi uel deuastari poterit. Recedite, recedite, aliis succurrite,  mihi uero minime. Est alius quem uos nescitis uel uidere potestis, qui me iuuabit et domum meam ab isto incendio liberabit. Et iterum atque iterum clamabat cum magna uoce: Sancte Dei Stephane, mihi indigno famulo tuo auxiliare, et domum meam que tua est ab isto igne defende. Ad hanc uocem subito ignis ille dissoluitur, fugit, et concutitur, domus illesa ab ipso relinquitur; Deus uero benedicitur, et sanctus Dei Stephanus magnis laudibus extollitur. Nec mirum, quia ignis ille omnes domos deuastauerat circumquaque, nec domum illam unquam tangere potuerat, quia uirtus diuina illam per beatum Stephanum obseruauerat. Postea uero uir ille cum filio suo in Grandimonte uenit, et Deo ac beato Stephano pro  beneficio huius miraculi laudes et gratias retulit, et nobis ueraciter ac fideliter hec omnia reserauit.



XXXu. Item aliud miraculum.

Accidit eodem tempore, circa festiuitatem B. Luce euangeliste, apud uicum S. Iuniani in territorio Lemouicensi, miraculum gloriosum tali modo: Iterius de Monte-ualerii, de quo mentionem superius fecimus, quem Dominus Deus omnipotens ipso anno, per uirtutem uiuifice crucis et ob amorem beati Stephani confessoris, de ergastulo carceris liberauerat, ex improuiso lethargico morbo inuaditur, et fere usque ad mortem deducitur. Flebant igitur sui, et omnes nati eius, eo quod uiderent omnes tali ac tanta eum inualetudine laborare.  Iam enim desperabant de uita ipsius et incolumitate sui corporis. Et quid plura? dirigunt ad  nos nuntios, quatenus orationibus nostris apud Deum et B. Stephanum ei auxilium conferremus. Audientes siquidem inualetudinem sui corporis, grauiter affligimur. Erat enim amicus noster atque consanguineus, genere quoque atque nobilitate perspicuus. Unde fratres in unum conuocantes, et rem ipsam eisdem significantes, iniunximus ut pro eo orarent, et auxilium a Domino postularent, quatenus, intercedente beato Stephano confessore sanctissimo, Deus et Dominus noster ei auxilium de supernis conferre dignaretur. Postmodum uero ueloci cursu nuntium nostrum cum ferculis egrotanti necessariis mittere curauimus. Cumque domum egroti festinus intraret, inuenit eum iam positum in cinere et cilicio, ut moris est Christianis  mori, amicos eius eiulantes ac flentes, et exsequias preparantes, clericosque psalmos psallentes et canentes. Iacebat siquidem quasi mortuus, nichil penitus uidens, neque audiens. Erat enim uigilia Omnium Sanctorum. Conuocans eum cum magno clamore nuntius predictus, et cum magno eiulatu, cepit ei dicere: Domine Iteri, ecce adsum nuntius domini prioris Grandimontis, obsecro uos pro amore ipsius, et pro dilectione quam erga eum habetis, quatenus in corde uestro, si tamen ore non potestis, orationem fundatis ad Dominum, quatenus pro amore et honore beati Stephani confessoris uos ex hac inualetudine relaxare dignetur. Et quid dicam? ad uocem et admonitionem huius nuntii infirmus ille cepit eum in corde inuocare,  et, prout poterat, beato Stephano supplicabat. Tunc omnes qui astabant similiter pro eodem orationem ad Dominum fundere non cessabant, et B. Stephanum oratione assidua deprecabantur, ut pro ipso festinanter oraret. Facta autem oratione diutius ab omnibus, infirmus repente sanatur, uultus eius in melius commutatur, letus efficitur. Ita siquidem ut uestigium inualetudinis in ipsius corpore penitus non remaneret. Et qui prius flebant amici eius, modo letantur, eique congratulantur, et facta est letitia magna et exsultatio in illa domo die illo et deinceps. Postea uero uenit sanus effectus et alacer in Grandimonte tumulum beati Stephani uisitare, et ei gratias referre pro duplicato beneficio sanitatis,  et liberatione carceris facta in spatio parui temporis.





S. STEPHANI DICTA ET FACTA, Stephani de Liciaco, uti coniicimus, iussu conscripta, et a Gerardo Iterii in uita eiusdem a se composita inserta.



I. Hic breuiter comprehenduntur atque concluduntur uirtutes conuersationis atque sanctitatis beati Stephani confessoris.


Sanctus igitur Stephanus, uenerandi ordinis  Grandimontensis institutor primus, dilectus Deo et hominibus, atque eremita perspicuus, humilitatis, uirginitatis, ueritatis, obedientie, abstinentie, patientie, fidei, spei, caritatis, prudentie,  iustitie, fortitudinis, temperantie, ceterarumque uirtutum, ut superius prediximus, ornatu decoratus exstitit. Paruus fuit, ut ita dicam, et magnus; humilis et altus, pauper et diues, spiritualia carnalibus, eterna temporalibus preposuit, et seipsum integre Deo sacrificauit, et propter illum solum omnia reliquit. Speciosus corpore, sed speciosior corde; gratiosus sermone, sed gratior opere; nobilis genere, sed nobilior sanctitate, forma religionis, norma perfectionis et uia fuit salutis. uigiliis, orationibus, suspiriis, gemitibus, lacrymis, genuflexionibus, ieiuniis, eleemosynis uacans studiose, uita spiritali et doctrina salubri florebat et redolebat. Pennis sancte contemplationis frequenter sursum uolabat, ardenti desiderio in  celis habitabat, totum cor in Domino figere satagebat. Diuinitus illuminatus alios illuminabat, celitus inflammatus alios inflammabat, medullitus impinguatus alios impinguabat, funditus inebriatus alios inebriabat. Lorica ferrea die ac nocte indutus, armisque diuinis undique munitus regnum perenne tam sibi quam pluribus aliis uiriliter acquisiuit, et annis fere quinquaginta in proposito sanctitatis sanctissime perseuerans, miles gloriosus ad regem gloriosum fine glorioso uI Idus Februarii migrauit, Stephanusque merito uocatus, quanta sit gloria et honore coronatus, non solum proprie persone miranda perfectio, uerum etiam multiplex argumentum filie sue, Grandimontensis  uidelicet religionis, testatur et declarat.



II. De caritate eiusdem, mansuetudine, longanimitate, ceterisque uirtutibus.

Sectabatur itaque uir iste sanctus, omni bonitate plenus, iugiter caritatem, mansuetudinem et longanimitatem. Diligebat Deum ex toto corde, et ex tota anima, atque ex tota uirtute. Erat quoque tranquillus moribus, et serenus aspectu. Gerebat uultum placidum, moderatam speciem, ornatum aspectum, quietum sensum, animum letum, humilem sapientiam. Semper opera bona factis amplius quam uerbis ostendebat; corpus fame castigans, ieiunium potius quam epulas amans, dolentem consolans, spem suam Deo committens, orationi  frequenter incumbens, nichilque amori Dei preponens, quod credebat docebat, quod docebat imitabatur. Semper enim ante oculos eius dies ultimus uersabatur, semperque mens eius precepta celestia meditabatur. Orabat autem frequenter, quia didicerat quod oportet sine cessatione Dominum rogare. Satagebat magnopere ne secundus cuiquam in operibus bonis inueniretur. Erat etiam erga Dei famulos ualde humanus atque benignus. Charitatem uero super omnia et ipse diligebat, et omnibus seruare mandabat. Existebat utique in cunctis casibus firmus, omniaque aduersa patienter ferebat. Pericula aliena in se pertimescebat, aliorumque casus suos esse iudicabat. Finem quoque uite sue semper considerabat, metuens ne  se tanquam fur hora illa inermem comprehenderet. Cum opere etiam lectioni uacabat, sciens quod lectione sensus augetur et intellectus tribuitur, et quod lectio docet quid caueatur. Erat uero erga omnes humilis, nimiumque in humilitate fundatus, nulli se preponens, nullo se superiorem deputans, sciens et illud, quia si quis perfecta contentus erit humilitate, habebit ex illa gloriam; et quanto quis humilior fuerit, tanto eum altitudo glorie sequetur. Habebat enim temperamentum in prosperis, patientiam in aduersis, mentemque nec gaudio nec merore a Christi unquam amore reuocabat. Irascentem quoque patientiam deliniebat, et blandimento iracundiam furentis temperabat, ac sic alienam miseriam tanquam  suam lugebat. Eratque ei in gressu simplicitas, in motu puritas, in gestu grauitas, in incessu honestas, in ieiunio hilaritas. Animus enim eius in modestissimo corporis habitu apparebat. Erat etiam parcus in sermone, blandus in eloquio, tristem, imoque dolentem dulci consolabatur affatu. Hoc proferebat ex labiis quod mentem edificaret audientis, fiebatque eius sermo auditioni populi utilis. Nihil enim ex omnibus que egisset bonis, meritis suis tribuebat, nichilque in uiribus suis unquam presumebat, sed omne opus suum ad Deum semper conferens, in cunctis actibus eius auxilium implorabat. Bonum quod didicerat docebat, uerba tamen operibus precedebat, sciens  quoniam non est laude dignum quod docet quis, nisi dictis facta coniunxerit, sed potius si quod docet et facit, tunc gloriosus habebitur. Unde et Apostolus dicit: Ne cum aliis predicauerim, ipse reprobus efficiar . Hostem preterea inuisibilem orationibus et precibus repellere iugiter contendebat, pugnans ore, non gladio; orationibus, non telo, precibus, non ferro. Cunctis autem diebus, cunctis horis Dei flagitabat presidium, ut dignus post mundi lucem posset peruenire ad brauium. Res temporales tribuebat egenis, ut per easdem mercaretur paradisi delicias. Deuitabat quidem superbiam, amplectebatur humilitatem, Dei semper auxilium rogans, finem iugiter felicem postulans. Quis enim illo tempore humilitatem eius  cernens, non protinus compungeretur? aut quis amator pecunie eius humanitatem ac parcimoniam, deuotionem quoque et studium aspiciens, non confestim admirando obstupesceret? Nam quidquid bonorum in principio arripuit, usque ad finem uite nullis negotiis passus est implicari; sed integrum et sanctum propositum seruans, in nullo ceptam regulam commutauit. Sub habitu enim alterius semper alteri militauit, et quidquid habere potuit in mundo, Christo tradidit ex toto. Pollebat magis ac magis in uigiliis, in ieiuniis atque in caritate. Erat enim in eleemosynis largus, in uigiliis sedulus, in oratione deuotus, in caritate perfectus, in humilitate profusus, in doctrina precipuus, in sermone paratus, in locutione  cautus, in conuersatione sanctissimus, in nulla mundi compede catenatus, in obsequiis seruorum Dei succinctus, in redemptione captiuorum sollicitus, in egenorum largitione diffusus, in duris passionibus fortis, in bonis operibus hilaris, in tentatione fortissimus, in hospitalitate latissimus. Inter opprobria securus, inter odia beneficus, in prosperis etiam et in aduersis celo semper intentus. Non enim poterat in eo inuenire humani generis inimicus nec quod fraude deciperet, nec quod simulatione fuscaret. Sinceritatem quidem mentis uultus serenitate monstrabat, et pietatem clementissimi cordis ostendebat in lenitate sermonis. Nihil quippe eius animo clementius, nichil illius seueritate iucundius, iucunditate nichil seuerius,  nichil risu grauius, nichil prorsus tristitia suauius. Si pauperem uidisset, sustentabat; si diuitem, ad benefaciendum cohortabatur, Deum testem inuocans pro eius nomine cuncta hec se facere. Totus etenim uisceribus caritatis affluebat uir iste sanctissimus; crucem Dominicam mente et corpore baiulans, unum sollicitus erat omnino, peccatores ad uiam ueritatis reducere. Quoties enim aliquem inueniret uerbum Dei audire uolentem, non causa cibi, uel causa somni, non frigus aut estus retardabat ab hoc opere Christi. Diuersis itaque diuersa monita salutis dare prouidebat, uerbis suis, ut attentius audirentur, conuenientia inducens enigmata, quasi mel in cera reclusum pretendens, ita  dicendo quibusdam:



III. De consiliis quibusdam datis  .

Plures sunt quibus hoc conuenit, ut bona que faciunt operentur, precipue cum perditionis credulitate. Quisquis enim detinetur in aliquo crimine, tamen idcirco cessare non debet a bonis operibus, imo festinantius studeat bona peragere quantumcunque poterit. Hoc autem credat sine dubio, et cogitet incessanter in corde suo dicens: Domine Deus, hec bona facio; sed tamen non dubito me damnari sine fine, si moriar in crimine. Tali uero intentione solummodo bonum istud operor, ut merear resurgere ab iniquitate mea. Et hec est, inquam, utilis credulitas perditionis. Nam si peccator assidue talia meditabitur, quantocius per hunc  cogitatum a prauitate liberabitur, et bona que fecit dum in crimine permansit, reseruata fideliter erunt sibi a Domino, que non habuisset, si tunc agere dimisisset.



Iu. Quale consilium militibus ad rapinas currere uolentibus dabat  .

Militibus quoque consilium super rapina petentibus ista dicebat: Frater mi, si uolueris, cum ad rapinam incedis, Christum potes lucrifacere. Sed hoc in primordio uersetur in corde tuo, ut sic uoueas Domino: Deus meus, uadam illuc, non ut alicui noceam, imo tuum militem solummodo in hac uia me deputo, querens salutem omnibus priuatis  et extraneis. Interea cum domini tui terreni necessitate coactus tantum illuc ieris, curre prior quasi raptor, et quoscunque uideris, fac ut ipsi fugiant; uel si capiendi sunt ab aliis, prius illos apprehende, ut postmodum liberos dimittere ualeas. Et ecce Christi monachus sub clypeo es absconditus, dum obseruaueris istud.



u. Item de aliquis de rapina eleemosynas faciat.

De rapina uero caue ne facias eleemosynas, quia maius est peccatum cum pauperibus offertur, nisi tantum conquerentibus, quam cum auferretur ipsis possidentibus. Credebas etenim ueraciter te in rapiendo peccasse, sed de hoc quod obtulisti putas esse absolutus. Deus autem sic acceptat tale sacrificium, quemadmodum interfecto unico filio tuo  acceptares sanguinem, si cum aureo scypho tibi propinaretur.



uI. Qualiter clericos et sapientes uiros ut bene agerent instruebat.

Preterea clericos et sapientes uiros iuxta scientiam illorum et conuersationem aliter admonebat, non semetipsum per doctrinam exaltans, sed semper in humilitate deprimens. Unde cuidam sapienti, consilium sub tentatione petenti, tale fertur dedisse responsum: Nunquid in corde tuo, domine mi, cogitasti quod rectum esse iudicares, et, dum cogitas, placeret?---Utique, respondit ille. Rursus in animo tuo quidquam meditatus es quod iniustum sine dubio tibi prorsus apparet? Iterum ait: Etiam. Tandem inquit homo Dei: Habes  igitur in te ipso quod queris ab alio, ut compleas opere quod rectum mente discernis. Tunc sapiens ille congruenter subdidit: Nequaquam hic solus habitas, plures sunt socii tui, Dominus et angeli.



uII. Qualiter uiros religiosos ad iustitiam informabat.

Religiosorum quoque mores ad iustitiam informabat, dicens eis competenter: Cauete, fratres, ne mundum ametis. Si seculum sequamini, nequaquam assequemini. Si fugiatis ab eo, ueniet post uos, compellente Deo. Insuper dicebat discipulis suis: Quamuis sufficienter religiosos uiros procurare nequeamus, trahendi sunt tamen ad hospitium: quoniam ipsa paupertas est utilis, et honesta sufficientia nostra. Alioquin si dirigimus eos alibi  ad hospitium diuitis, subuenientibus erit lucrum quod a nobis remouimus. Ea uero nocte qua nobiscum conuersantur, in laudem Dei a seculo custodiuntur.



uIII. Qua ratione meretricibus et histrionibus bona temporalia largiebatur.

Denique meretricibus atque histrionibus sua libenter etiam corporalia cum spiritualibus impendebat, dicens super hoc negotio: Peccator ueniens ad nos, si uerba crudelitatis audierit, Deum crudelem existimans, iniquitati sue grauius adherebit. Facilius autem obediet annuntianti anime sue salutem, si prius accipiat corpori necessaria.  Multi enim peccant ut inopiam suam expellant, quamuis pauperiores, non ditiores, per scelera fiant. Unde si spiritualia ministranda sunt illis, ut ab errore liberentur, multo magis temporalia danda sunt ipsis, ut Christo famulentur, qui misericorditer, non ignoranter, exspectat eos ut conuertantur. At per hoc factum sapientes agnoscere possunt quantum B. Stephanus Paulum secutus apostolum, supererogabat ad sananda uulnera illius qui inciderat in latrones , sed admirabili caritate peccatores retrahebat ab iniquitate, dicens eis benignissime, cum uideret penitentes aliquantulum trepidantes: Frater mi, ne terrearis, Deum uincere non potes, ut plus ualeas peccare, quam ipse dimittere. Parua sunt peccata tua, cum conuertaris ad  Deum. Si meis adequarentur, amplius aggrauareris. Certe Petrus apostolus nondum fraudes diabolicas perfecte cognouerat, cum Christum interrogaret, utrum fratri peccanti septies dimitteret: sed iehsu multiplicauit ueniam, non attendens discipuli ignorantiam . Talia penitentibus dicebat; obstinatis autem et defendentibus se rigidus erat, non discedens tamen a modestia.



IX. Qua ratione confraternitates secularium hominum uitabat.

Interea gratia familiaritatis rogabatur a quibusdam, ut pro redemptione animarum et utilitate pauperum permitteret ibi fieri coniunctionem hominum que uulgo solet appellari conuiuium fratrum: quod cum attentius inuestigauerat, tanquam ipse penitus  ignoraret, solerter requirens quoties in anno, referentibus et quasi docentibus cauens a cupiditate, nolens perdere quietem uiriliter respondebat: uos annuum consortium instituere monetis, nos autem continuum illud obseruare nitimur. Quid enim aliud agimus quotidie nisi opera publica? Bona nostra, si qua sunt, communia sunt omnibus. Scitote quoniam fratrum orationibus alias prolixiores superaddere nequimus. Quid igitur amplius uobis promittamus, ut uestra magis accipiamus, quandoquidem alia non daremus? Postmodum discipulis suis populi petitionem secreto declarabat dicens: Sic et sic admonent nos, ignorantes equidem, sub specie bonitatis fieri Simoniacos; sed absit a nobis  diuinum uendere officium! Opus est enim mercenarii tunc orare cum aliquid datur, et a precibus cessare cum nichil datur.



X. De distributione eleemosynarum.

De pauperibus autem exterioribus quanta cura semper huic uiro fuerit explicare non possumus. Destinauerat enim in corde suo iactans cogitatum suum in Domino, singulorum eleemosynas, prout ab aliis accipiebat, distinctis fideliter reponere loculis, dicens tribuentibus: Ut quid nos, frater, oneras? Deinceps a nobilibus clericis accepta munera pauperibus eiusdem ordinis reddere sollicitus erat, discrete sciens quid orphanis, aut uiduis, aut aliis uniuersis deberet tribuere, ne maledictus esset opera Dei faciendo negligenter.



XI. De differentia eleemosynarum.


Sed que de ipsa parochia suscipiebat, pauperibus eiusdem parochie ubi habitabat, non extraneis impendebat, hanc proponens rationem: Nos in locum istorum pauperum uenimus aliunde, eleemosynas debitas illis suscipientes, quas, si possumus, oportet eisdem reddere.



XII. Qualiter se habebat erga pauperes.

Quandoque uero die aduesperascente, cum multitudo nobilium uirorum qui uenerant eum audire discesserat, egenorum turba cum eo remanebat. Tunc piissime paralyticos tanquam fratres osculabatur, respondens discipulis suis admonentibus eum, ut ad ipsos fatigatus non ingrederetur: Modo cum Christus aduenit, me recedere dicitis, qui hodie  moratus sum cum seculi huius potentibus. Absit hoc a me dedecus, ut Christo non accurram! ueritas enim que fallere uel falli non potest, nunquam pauperes suos in uanum direxisset huc, nisi sciret aliquid apud nos esse quod eis conferri posset. Ubi uero tot nuntios inueniremus modo quos mitteremus ad ipsos, ut deberemus facere, nisi Christus adduxisset, qui solus eligere nouit? Nemo etenim ab eo pauperum uacuus reuersus est aliquando, illud iugiter mente replicans, quod Dominus in Euangelio dicit: Beati misericordes, quoniam ipsi misericordiam consequentur : necnon et illud: Sicut aqua exstinguit ignem, ita eleemosyna exstinguit peccatum . Et illud: uerumtamen date eleemosynam, et ecce omnia  munda sunt uobis . Nam sicut de beato Iob dicitur, ianua eius omni uenienti patebat; sic et ipse cum Iob posset uoce libera proclamare: Ostium meum uiatori patuit . Erat pes claudorum et oculus cecorum, orphanorum pater, ac uiduarum consolator, quique non carcere clausis, non egritudine fatigatis, unquam suum, in quantum facultas suppeditauit, negauit auxilium; sed omnibus misericorditer consulens miseris prebuit adminiculum. Quem enim cecum non suum uocauit heredem? Aut quem debilem non sustentauit manus. Fores quippe eius a miseris erant obsesse, et in his Christum conspiciens, eos amplecti gestiebat, atque his indumenta tribuens, Christi sub inopis ueste se  tegere membra credebat. Hoc certe se reputabat perdere quidquid eleemosyna non assumeret. Id se tutissime congaudebat recondere, quod egentium sibimet dura necessitas auferret. ualde quippe deuotus in eorum usibus substantie exaggerabat pondus, ut quo pauperior seculo esset, locupletior Deo fieret. Considerabat quidem quia quotidie deesse non potest quod peccetur, ideo nec quotidiane eleemosyne deessent quibus piamina tergerentur. Et ob hoc cum Domino suo pecuniam diuidens substantiam gaudebat sociare cum Christo, faciens eum sibi possessionum terrestrium participem, ut et Christus faceret illum sibi regnorum celestium coheredem. Illi scilicet assignabat facultates, ut ipse esset custos perpetuus, sciens quod patrimonium  Deo creditum nec res publica eripit, nec fiscus inuadit, nec calumnia aliqua forensis euertit. Sciens etiam scriptum esse quod ea bene hereditas reconditur que Deo custode seruatur. Huius namque apud suos monita nichil fuerunt aliud quam magisteria diuina, fundamenta scilicet corroborande fidei, nutrimenta fouende anime, gubernacula dirigendi itineris, presidia obtinende salutis. Dignum ergo est ut eum religiosi imitentur et diligant, plebs colat, noxii timeant, quem ita diuina uirtus illustrauit, ut sub laicali etiam habitu habuerit a Deo collata dona doctrinamque mellifluam, et Spiritu sancto conditam, desiderio Christi salitam, de eterna beatitudine sollicitam. Quique sic religiosus exstitit ac timens Deum, ut seculi oblitus  dignitates, omne consortium cum egenis et religiosis haberet.



XIII. Item de eodem.

Sed inter cetera semper fenerabat pauperibus pauper sine fenore, et uiduis ac pupillis consolator existebat, uidue nimirum Sareptensis imitator . Ipse plerumque esuriens sui iuris substantiam Christi uisceribus erogabat. Si infirmum uidisset, clementer consolabatur. Si in Dei quempiam amore feruentem, cohortabatur ad studium. Si quispiam ad cum eger deuenisset, ita eius fouebatur ministerio, ut nec delicias urbium, nec matris desideraret affectum. Tantum itaque ad obsequia debilium se ex deuotione diffuderat, ut multi  pauperum sani languentibus inuiderent, atque ita ob Christi amorem eorum assidue curam gerebat, ut omnes pauperes eum quasi patrem se habere proprium letarentur. Sciebat enim quod in Lazaro aliquando diues purpuratus non fecerit, qualique superba mens retributione damnata sit . Idcirco magis ac magis erga omnes se misericordem ostendens, clementer miseris iugiter succurrebat. Quo enim dolente non doluit, uel quo pereunte non gemuit? Quem nudum uel uerecundum non eius uestimenta texerunt? uel quas pro spe eternitatis non pertulit angustias? Famem scilicet et sitim. In tali itaque proposito perseuerans, prebuit se in futurum uas electionis et utile Deo ad omne opus bonum paratum. Rutilabat quidem specie,  robustus erat uirtute. Sic se prebebat quasi quotidie moriturum, idcirco repugnantem carnem inedia subiugabat, et ultricis gehenne seua tormenta preueniens, ipse sibi persecutor existebat et tortor. Nam si contulisset sors temporis, cupiebat martyr fieri pro nomine Conditoris. Sed quanquam cum pugno persecutor eum non transfixerit, quotidianum sibi libens ipse martyrium indixit. Fuitque ei fames pro ungula, sitis pro flamma, mundi calamitas pro bestiis, abstinentia pro craticula: qui sub imagine martyrii ueluti catena rigentis ferri, sic dura lege constrictus semetipsum sibi abnegauit, ut Christum sibi lucrifacere posset, illum desiderans, illum ingenti auiditate sitiens, qui pro amore hominis homo factus est, et ut nos ad celum traheret,  de sinu Patris in terram descendit, eique omnem sui laborem, omnemque dilectionem infundens, bonam terram sui cordis iugi cultu indesinentibus exercitiis excolebat. Et ueluti quis esuriens ac sitiens, sic ille auiditatem quamdam sustinens, illud crebrius Psalmiste dictum uoce flebili conquerebatur: Quis dabit mihi pennas sicut columbe, et uolabo et requiescam?  Et illud: Quando ueniam et apparebo ante faciem Dei?  Et illud Salomonis: Post te in odorem unguentorum tuorum curremus . Porro sectabatur in omnibus mansuetudinem et fidem, necnon et caritatem perfectam, que spiritualis edificationis est uinculum. Studebat se uas sanctificatum exhibere, ut habitatorem Deum in mentis sue hospitio  posset recipere. Salutaribus quoque actibus iugiter erat occupatus, ut quotiescunque tentator accederet, quoties hostis callidus aditum quereret, clausum semper aduersum se pectoris ostium inueniret. Orabat frequenter, secundum Apostolum, pro omnibus hominibus, pro regibus, et his qui in sublimitate sunt, ut quietam et tranquillam uitam agerent in omni pietate et caritate , sciens, secundum eumdem Apostolum, hoc bonum esse et acceptum esse coram Saluatore nostro Deo, qui omnes homines uult saluos fieri et ad agnitionem ueritatis uenire .



XIu. De extollentia uiri iusti.

Quid plura loquendo immorer? In omni conuersatione  sua quasi Lucifer inter astra refulgens, instar magne lampadis micabat. Semper enim perfectos emulabatur ad bonum. Semperque aliorum uirtutes sibi proponebat ad exemplum. Tardus erat ad loquendum, secundum apostolum, et uelox ad audiendum , eratque sermone subtilis, humilitate sublimis, eleemosynis diues, caritate longanimis, uigil in ieiunio, promptus eloquio, flagrans studio sanctarum Scripturarum, nempe ut utile uas in Christi domo. Ad miserorum eloquium non piger, ad orationem paratus, ad eleemosynam profusus, ad tribuendum largissimus, mansuetudinem colens, paupertate ualde gaudens, bonitatem tenens, puritatem cordis semper amplectens, omnia omnibus predicans, cui non fuit aliud uiuere nisi  Christum cum dilectione timere, et cum timore diligere. O uere felicem seculi inimicum, cui mundus tantopere fuit crucifixus et ipse mundo. Qui ita sapientia exstitit peruigil, lenitate placabilis, ut et serpentis astutiam cum discretione gereret, et columbe simplicis animum non amitteret. Cuius quidem in mente uirtutum omnium decorem collocauit ualde sobrium sapientia domicilium, uere dignissimum in quo Dominus habitaret templum, ieiuniis mundum, orationibus ornatum, puritate refertum, uigiliis exercitatum. Quis enim esset ita obstinatus qui eius modestiam intuens, non confestim admirando obstupesceret? aut quis arrogans sobriam eius uitam considerans, non illico ad equitatem semetipsum conuerteret? Crescebat nimirum  in eo quotidie opinio famulatrix uirtutum. Seminabat in plebem ueritatis uerba fructu fidei redundantia, sufficienti sale condita, et uelut aromaticis unguentis infusa. Tanquam speculator etenim a Domino constitutus predicabat uerbum cum omni auctoritate. Instabat, secundum Apostolum, opportune, importune arguens, obsecrans, increpans in omni patientia et doctrina , suauem semper habens de his que Dei sunt uel allocutionem plebis, uel collationem fraterne familiaritatis.



Xu. Item de eodem.

Sane si quem uidisset peccatis noxiis uulneratum et sagittis diaboli confixum, mox adhibebat dignas curationes sermonum et uerbi Dei salubre medicamentum,  ostendens contra uulnera incentoris salubre malagma confessionis. Indisciplinationes quoque et transgressiones suorum a regula honesta et recta arguebat clementer, et tolerabat patienter. Eratque in eo mira in cunctis operibus discretio, et immutabilis erga omnes dilectio. Erat ergo Stephanus opere castus, fide Catholicus, caritate diffusus, interpretationibus cautus, in fide firmissimus, in operibus bonis promptus, in sermone uerissimus, in iudicio iustus, in consilio prouidus, in bonitate conspicuus, in caritate preclarus, Deo sedule seruiens, errantes corrigens, correctos fouens, obstinatos spernens, humiles semper diligens. Exuberabat quoque in eo constantia fidei, puritas dilectionis,  sinceritas pacis, amor caritatis, atque ad eternam uitam doctrine sue filios iusti studio incitans, quos erudiebat hortatu, preueniebat exemplo, que docebat agens, et que agebat docens, nec aliud ore promens, aliud corde uoluens; sed quod ore docebat, opere corroborabat, et quale habebat uerbum, talem et uitam; qualem etiam uitam, tale quoque uerbum. Summa quoque bonitate subditos regebat, summa seueritate semetipsum domabat. Non satis erat terribilis in subiectis, nimium ualde austerus in piaculis, in se seruabat censuram, in alios preferebat iustitiam. Rigore utebatur in discussione iustitie, misericordia in definitione sententie. Districtionis uero censuram semper temperabat misericordia, sciens scriptum, quia in eo  quod iudicat quis iudicandus est ; et quod potentes potenter tormenta patientur , et quod iudicium erit durissimum his qui presunt . Hec ergo sedula mente pertractans in omni actione discretionem tenuit, nec in illo penitus intemperate se gessit, sed omnia diligenter distinguens, et in disciplina et in modestia modum semper ac temperamentum seruauit, diligens in primis Dominum ex toto corde, ex tota anima, atque ex tota uirtute; deinde proximum sicut seipsum . In lege Domini sine lassitudine persistens, mores bonos nulla noxia conuersatione inquinabat, uitam temporalem pro exsilio ducens, uitam eternam omni concupiscentia spirituali desiderabat. Actus uite sue omni hora custodiens, oculum  mentis sue ad Deum semper defixum habebat, ab omnibus que lex uetat solerti cura abstinens, a cogitatione quoque noxia animam reuocabat, sciens hominem et de cogitationibus iudicandum. Nihil preterea de se presumens, bona a se facta diuino muneri ascribebat, odientes etiam ad pacem inuitans, discordes ad concordiam reuocabat. Consilium et opus suum ad Deum semper conuertens, in omni conatu suo Christi auxilium flagitabat. Pedes eius semper directi ad euangelizandum pacem, ad euangelizandum bona, sub specie honesta animo benigno incedebat. Ac sicut fidelis seruus et prudens, quem constituit Dominus super familiam suam, ut det illis cibum in tempore necessario, sic populum sibi commissum omnimodis festinabat spiritali  reficere cibo, clementer docens, optime instruens, a consuetudine peccandi tota omnes uirtute retrahere nitens. Erat preterea spiritu feruens, sollicitudine impiger, moribus clarus, operibus ornatus omnique suauitate conspicuus, in oratione assiduus, in ieiuniis strenuus, in eleemosynis largus, atque ita inter diuites et pauperes medius, ut pauperes eum quasi patrem, diuites quasi superiorem sibi aspicerent. Ipse enim non ad persone potentiam, sed potius ad morum elegantiam attendebat, et tanto unumquemque eminentius honorabat, quanto uiuere sanctius didicerat. Erga egenos quoque et aduenas ita se sollicitum exhibebat, ut uere Christum esse in ipsis fide integra crederet, et non tam  illis quod conferebat, quam ipsi Christo se eadem conferre gauderet. Ipsis quidem ministrabat cibum, et oculis suspiciebat celum. Ipsis alimenta prebebat, et Christum cum fiducia inuocabat. Ulnas tendebat in dando, mercedem procul dubio exspectans ex alto. Nam quantam molem substantie Stephanus disperserat amore Dei succensus, nostrum non est tantum referre. Quem enim pauperem non eius penetrauit eleemosyna? aut quis clericorum non eius substantia refocillatus est? Quis peregrinus non eius est receptus hospitio? aut quibus aduenis non suum impendit obsequium? quos curiosissime omnibus locis perquirens, damnum suum putabat si quisquam debilis aut esuriens beneficio sustentaretur alterius. Ardentissima quippe  fide toto Saluatori animo coniunctus, reddebat ei quod ab ipso acceperat, ac per singulos eius famulos Christum se uidere credens, quidquid in illis conferret, contulisse se in Deum letabatur, illud semper reuoluens quod Dominus in Euangelio dicit: Beati misericordes, quoniam ipsi misericordiam consequentur . Et illud: Sicut aqua exstinguit ignem, ita eleemosyna exstinguit peccatum . Et illud: Facite uobis amicos de iniquo mammona, qui uos recipiant in eterna tabernacula . Et: Date eleemosynam, et ecce omnia munda sunt uobis . Huiusmodi sanctus Stephanus studiis exercitatus diuina gratia comitabatur uberius.



XuI. De extollentia sermonum illius atque scientie.


Et inter cetera bona sermo quoque eius sapientie atque scientie et consolationis sale affluenter conditus erat. Humilitatem autem Christi supra modum et caritatem equaliter possidebat. Non preponebat in honore locupletem pauperi, nec principem uel nobilem subiecto uili preferebat; sed his se austeriorem exhibens, illis modestiorem prestabat. Discipulos quoque suos non affligebat magistrorum more; sed benigne ac modeste fraterna caritate diligebat. Iam uero in peruersis tolerandis equanimitas qualis et quanta patientia erat? Instabat nimirum incredulos ad fidem suadendo flectere, obsequio ingratos lenire, contradicentibus  leniter respondere, superbos humiliter supportare, existebatque ad omnem tolerantiam fortis, ad sustinendam iniuriam mitis, ad faciendam misericordiam facilis. Tribuebat egenis substantiam, committens Christo pecuniam, ut ab ipso eterna perciperet premia, dicebatque res suas non esse suas, sed pauperum, quorum procurationem quodammodo agere uidebatur. Denique omnes opes in thesauris celestibus largiendo egenis condens, cunctam supellectilem iusta operatione ad paradisum remouebat, illic uidelicet transferens, ubi fructus caperet possessionis eterne, illic thesauros abscondens, ubi feliciter glorioseque uiueret sine fine. Erat preterea hic idem uir beatus in fide Christi firmus, in  opere iustus, in iudicio prouidus, in humilitate perfectus, in deuotione precinctus, moribus suauissimus, sensu doctissimus, animo pacificus, corde piissimus. Tenebat iugiter in actibus sinceritatem, in corde puritatem, in opere uirtutem, in moribus disciplinam. Gerebat in simplicitate innocentiam, in caritate concordiam, in humilitate modestiam, in administratione diligentiam, in adiuuandis laborantibus uigilantiam, in fouendis pauperibus misericordiam, in defendendis dogmatibus constantiam. Eratque semper sermo eius caritate et lenitate conditus, quo mentes audientium tanquam luminare lucidissimum irradiabat. O uere imitabilem uirum! O semen Abrahe benedictum! O preferendum omnibus Stephani exemplum! Iure itaque  Abrahe filius nuncupatur, dum ordinem glorie paterne dignitatis exsequitur. Merito, inquam, Abrahe soboles ascribitur, fide scilicet, non genere; imitatione, non progenie; deuotione, non stirpe. Nempe Abrahe benedictio meruit filium. Stephanus uero benedictus transfertur in numero filiorum. Ille Domino obtulit filium, iste potiora donis omnibus obtulit semetipsum. Et Abraham quidem tradidit heredem, hic nichilominus hereditatem. Ille sobolis innocentiam, hic omnem substantiam. Necesse ergo est ut similitudo officiorum similitudinem conferat meritorum. Postremo Abraham quod habuit pignus exhibuit; Stephanus uero totum quod habere in mundo potuit, Domini iuri arbitrioque commisit.

 Sed longum nunc est per singula uirtutum eius insignia uerbis ire; presertim cum liber iam supra modum refertus finem postulans sermonem reiiciat, et ariditas nostri sermonis attenuata, uelutique longo tramite pene defessa, succumbat: non quod omnia que de B. Stephano narranda erant expleuerit, quippe qui nec ad centesimum eius, ut ita dixerim, attingere potuit, quanta in eo bonorum omnium ornamenta que sunt uel pretiosa uel maxima, que superne remunerationis contulerit prerogatiua; sed quod uelut quidam eminens in sublimi scopulus magna iam ex parte adultus, ipsa sui prolixitate fronti se enarrantis opponat. Confidimus enim non nostris, sed ipsius meritis opus ceptum fideliter atque feliciter ad finem usque perducere,  si ipse dignetur pro nobis Christum Dominum interpellare in celis, qui eius munere meruit tanta mirabilia operari in terris per eumdem Dominum nostrum, qui cum Deo Patre et Spiritu sancto uiuit et regnat in secula seculorum. Amen.


Incipiunt uersus de uirtutibus eiusdem.

Grandimontensis fundator relligionis
Post Christum Stephanus triuit caput ambitionis.
Hic fuit Aruernus, natalis gloria gentis,
Rex erat eternus tutela uiri sapientis.
Christi discipulus fuit in Christo studiosus,
Excelsi famulus fuit excelso pretiosus.
Se Domino iunxit, Deus hunc intrinsecus unxit.
 Ipse Dei cultor, rigidusque sui fuit ultor.
Regi sidereo seruire fruique tropheo
uir contendebat, carnemque domare studebat,
Miles regalis mundi scelus exitialis
uincere sudabat, sursumque uolare parabat.
Nigris preclarus fuit hostibus hostis amarus,
Actibus et dictis erat oppositus maledictis.
Hic animam fouit, cui carnem subdere nouit.
Se Domino uouit, que sunt remouenda remouit.
Urbis opes spreuit, meritorum culmine creuit.
Iustitia plenus, diues fuit hic et egenus;
Maximus et minimus fuit, et sublimis et imus,
Hinc diuina uirum fecit clementia mirum.
Felici uita felix erat hic eremita,
uir fuit angelicus, diuine legis amicus.
 Prouida simplicitas in Patre sacro renitebat;
Florida uirginitas in Patre pio redolebat;
Intima nobilitas hunc maturum faciebat.
Cum decus esset ei sublimis progeniei,
Nobilitas morum magis hunc reddebat honorum.
uirgo columbinus fuit a colubro peregrinus;
uir Domino plenus fuit, a lubricis alienus;
uir Domino gratus meritis erat irradiatus.
Diutius lotum cor fixit in ethere totum.
In Stephano nituit lumen uiue rationis;
In Stephano uiguit robusti sudor agonis,
Agnus eum docuit fraudem uitare draconis;
Agnus ei tribuit robur cassare leonis.
Summopere studuit placare caput bonitatis,
Et, quantum ualuit, caput obruit impietatis.
 Iunctus amore polo gaudebat principe solo.
Princeps preclarus, famulo super omnia charus,
Illi solamen felix erat atque iuuamen,
Et dilectoris custos erat omnibus horis;
uir mentis munde gemitus promebat abunde,
Anxius et letus fundebat flumina fletus,
Culpe culpator, gregis exstitit edificator.
Pacis plantator, litis fuit euacuator,
Iuris seruator, fraudis fuit annichilator.
Intus et exterius fieri cupiens homo diuus.
Stantia querebat, labentia despiciebat,
Christo uiuebat, mundoque mori satagebat,
Regia captabat, se regi sacrificabat,
Lucida curabat, uirtutum luce micabat.
Patris sedulitas erroris facta cauebat,
 Hermicole bonitas pietatis gesta gerebat,
Belligeri probitas inimici tela ferebat,
uirginis integritas amplexum regis amabat.
Hic caruit uitio tenebrose duplicitatis,
Quod nituit radio reuerende simplicitatis,
Credere consilio non cessauit deitatis,
Affectu nimio sociari glorificatis,
Gliscens corde suo coluit regem pietatis.
Ebrius ille fuit dulcedine spirituali,
Militie studuit fore consors imperiali.
Hic sibi displicuit luxus misere breuitatis,
Quod sibi rex tribuit uel perpetue nouitatis.
Multimode uiguit uirtutis nobilitate,
 Inde frui meruit paradisi prosperitate.
Simplex et rectus celesti melle refectus,
Tam dape carnali quam cibo spirituali,
Multos pascebat, nudos uestire studebat,
Christo reddebat quod Christus ei tribuebat,
Pastor laudandus, mirabilis et uenerandus,
Summi pastoris uigil inquisitor honoris.
Impia nolebat, diuinum uelle uolebat.
Pectore prudenti plaudebat Cunctipotenti.
Regi glorifico psallebat corde pudico.
Patri mirando resonabat pectore blando.
Regi festiuo iubilabat pectore uiuo.
Laus Psalmatoris uox eius cordis et oris,
Is respondebat menti Dominoque placebat.
Nectare diuino perfusum pectus habebat,
 Aures diuinas cordis clamore replebat,
Et precis eius odor plus thure Deo redolebat.
Ad Domini nutum Domino parere statutum,
Diues ditauit, mirandus mirificauit,
Summus honorauit, sublimibus adnumerauit.
Flos eremitarum lucrum sitiens animarum,
Quod nocet horrebat, quod proficit esuriebat,
Noxia uellebat, semenque salubre serebat.
Seuos mulcebat, lasciuos corripiebat,
Duros flectebat, depressis subueniebat;
Quod lupus urgebat ad ouile redire monebat,
Quod manet ardebat, quidquid fugit effugiebat.





LIBER SENTENTIARUM SEU RATIONUM SANCTI STEPHANI Institutoris ordinis Grandimontensis, uulgo Bonorum Hominum.




PROLOGUS.


Multis modis domnus Stephanus discipulos suos edocebat qualiter se de uita sua inquirentibus responderent, hoc eis dicens: Fratres, ne miremini si nonnulli a uita uestra, maioribusque dissentiunt, quandoquidem ab eo quod illi tenent dissidetis, et non uultis eos sequi in hoc quod faciunt. Quid igitur uos de illis admiremini? a ceteris uero religiosis minime requiritur quam Regulam teneant. Nam uestimentum indicat de quibusdam. Isti sunt in Regula sancti Augustini, et ab iis tenetur Ordo sancti Benedicti. Itaque, fratres, a multis uobis dicetur: Nouitas est hoc quod a uobis tenetur; nec est ordo, nec regula doctorum sancte Ecclesie.  Sed quamuis ille qui hoc uobis dixerit, habeat indumenta signumque religionis, dico uobis firmiter quod uitam suam abnegauit, ignorans quid sit ordo uel Regula. Cui uos hoc modo respondete:



RESPONSIO FRATRUM.

Quandoquidem uitam nostram ac mores reprehenditis, ostendite nobis in quo: et libenter emendabimus, si auctoritate euangelica nobis hoc indicare potestis. Deinde, fratres, si confestim ille uobis non respondeat, incipite ei mentionem facere uestrarum institutionum hoc modo: Nunquid pastor noster propter hoc excedit ordinem, uel Regulam, quia permanendo in claustro suo curam gerit, cum adiutorio diuine gratie, animarum discipulorum  suorum a Deo sibi commissarum? Eiicit nos ideo pastor noster ab ordine uel Regula, quia conseruat inter nos communitatem omnium rerum, cum Dei adiutorio nulli permittens habere proprium, nisi tantum amandi ac ceteris seruiendi? Intimate nobis, uos qui mores nostros reprehenditis, si pastor noster ab ordine uel Regula nos expellit, quoniam ad cognatorum nostrorum domos, quas reliquimus, nos minime redire permittit, nec uult ut eis ad nos uenientibus paupertatem nostram indicemus? Excludit nos propterea pastor noster ab ordine uel Regula, quoniam in castella uel ciuitates nos intrare non patitur, nisi iter a nobis exigeret aliunde transire nequeuntibus? Iterum eiicit nos pastor noster ab ordine uel Regula, quoniam nundinas et  fora nos adire non concedit, nolens nos esse negotiatores, neque mercatores? Nunquid pastor noster ab ordine uel Regula nos eiicit, quia decimas et reditus magnasque terrarum possessiones nobis habere non permittit, unde frequenter cum secularibus iudicio contendere nobis contingeret? Item expellit nos pastor noster ab ordine uel Regula, quoniam ecclesias et res ad eas pertinentes nos accipere non permittit? Nunquid pastor noster ab ordine uel Regula nos excludit, quia sine cura bestiarum nobis uiuere precipit, ut eo liberius Deo seruire ualeamus? Rursus pastor noster ideo transgreditur ordinem uel Regulam, quia feminas in sua religione non recipit, nec eas uel in cellis iacere,  nec cum fratribus permittit laborare? Nunquid pastor noster ab ordine uel Regula nos eiicit, quia uadimonia non accipit tam ipse quam discipuli eius? Tandem expellit nos pastor noster ab ordine uel Regula, quia nullum seculare negotium quod reliquimus nobis concedit recuperare, precipiens nobis in eremo tanquam mortuos et abiectos a mundo permanere.

Fratres, huiusmodi uerba, uitam uestram reprehendentibus respondere potestis. Qui uero uobis ostenderet qualiter a negotio seculari amplius elongaremini, de hoc ei libenter crederetis quicunque esset, siue deintus, siue deforis; sed de augmentatione mundana nulli unquam credatis, quocunque sensu polleat. Si enim Dei Filius in terram  adueniens meliorem uiam ad ascendendum in celum paupertate sciret, illam eligeret, ac per eam incederet. Paupertatem ergo diligite, quandoquidem eam iehsu Christus ut meliorem elegit; sed non intelligatis ut ego me uel uos commendem in hoc quod uobis locutus sum. Deus enim solummodo nouit quales nos sumus. Hec uero uita quin sancta sit nulla est ambiguitas. Si a quolibet uituperetur, a uobis exaltetur; si quis uos laudat, humiliate uos: sic enim sanctus Paulus apostolus faciebat. Sciatis autem firmiter aliam non esse regulam nisi diuina precepta: a quocunque tenentur, religiosus est; quisquis ab illis discedit, extra omnem ordinem, uel Regulam existit. Quidquid enim sine Deo fit, nichil est.



CAP. I.---Quid dicatur et ostendatur Nouitio religionem intranti.


1. Sicut iehsu Christus ait in Euangelio: Qui uult uenire post me, tollat crucem suam et sequatur me : similiter pastor noster eis dicebat quos in disciplina sua recipiebat. Cum aliquis causa ueniendi ad eum caritatem ab eo postularet, antequam ei tribueret, hoc modo respondebat: Frater, quomodo poteris onus sustinere quod tibi uis imponere? Aspice crucem, multum est difficile ibi manere. Si huc adueneris, in ea configeris, et amittes dominationem quam habes in temetipso, in oculis, et in ore ac in ceteris membris. Manducandi, ieiunandi, dormiendi ac uigilandi tuam relinques uoluntatem, multarumque aliarum rerum;  et hoc quod in seculo diligis continget tibi odio habere. Exinde non reuerteris ad domum cognatorum tuorum, et si ipsi ad te uenerint, nequaquam eis tuam paupertatem ostendes.

2. Poterisne, frater, fossor esse, ligna et fimum portare, et cunctis fratribus seruire? Hoc totum esset facile, sed captus tali carcere manebis, ubi non est foramen, per quod ad seculum reuertaris, nisi tu ipse feceris: et ego tui curam non agam, nec temetipsum agere sinam, a seculo quippe meos abscidi pedes: et si propter me non redeo, propter te non redibo. Adhuc aliud superfuerit: forsitan mitterem te in aliquod nemorum, et annonam quam manibus cum ligneo ligone laborando acquisieris,  ego acciperem, et eis qui me hic custodiunt tribuerem.

3. Aliud uero restat horribilius, centupliciter tibi melius est damnari in seculo, quam hic: qui enim ab altiori cadit, amplius leditur; et si hinc in infernum caderes, omnibus aliis perditis inferior esses. Tu uero pergere potes ad quodlibet monasteriorum, ubi magna inuenies edificia, cibosque delicatos suis temporibus constitutos. Illic bestias reperies terrarumque latitudinem, hic tantum crucem et paupertatem.

4. Talibus uerbis uir bonus experiebatur si ille firmum relinquendi seculum cor haberet. Simoniacum enim eum estimaret, si cuiuslibet terrene rei promissione in religionem ueniret. Similiter  etiam, postquam aduenerat, si quid ex consuetudine postularet, tandem eo respondente: Propter hoc totum sustinendum huc uenire desidero, nec crescendi causa, sed minuendi, pastor eum inter alios fratres recipiebat, ipsumque cum eis communiter talibus uerbis edocebat:



CAP. II.---Sermo ad nouiter conuersos de gratia, iustitia, atque custodia totius religionis.

1. Religio est gratia, iustitia atque custodia. Cumque Deus aliquem in eam adducit, ipsum in paradisum reducit. Sicut autem Dominus Ade quod non erat ei necessarium prohibuit, cetera uero omnia eidem concessit, similiter facit illis qui in ueritate consistere uolunt. Dum contenti sunt iis que sibi sunt utilia, in requie permanent. Cum uero sese  extendunt ad cetera, que sibi non expediunt, in tribulationem et angustiam corruunt, sicut fecit Adam . Qui enim in Deo delectatur, ubique paradisum inuenit, et in celo conuersatur: qui se ab illo separat, omnibus in locis infernum reperit. Ideoque uir religiosus in omni quod loquitur et operatur, deberet Dei meditari presentiam qui semper eum intuetur, et angeli sui, diaboli etiam, qui uult eum extrahere a paradiso. Ille enim nunquam a bono discedit, in tantum uult illud dissipare, et tamen totus inde separatus est.

2. Et qui tantopere spectatur, ualde ei necessarium est ut sit circumspectus atque sollicitus, debetque discere loqui, ambulare, sedere, aspicere, operari, Deumque deprecari, atque omnia alia aliter  facere quam in seculo faciebat. Loqui discat hoc modo, quatenus in sermone suo tale retentaculum faciat ut semper quod dixerit, uerum esse possit: quodcunque enim uerbum aut sententiam uir religiosus dicat, nisi sit fructus corporis uel anime, sibi uel alteri, secularitas est. Ire debet honeste ac sine strepitu, sedere humiliter, atque collectus laborare sine murmure, ac moderate. Cum aliquid concupiscibile aspexerit, oculos in carcere teneat, ne eos ibi defigat, sed uisum auertat. Quando Dominum rogabit, tumultum non faciat, Deus enim uocem cordis exaudit; qui uero sic orat ut aliis noceat, ab oratione caritatem excludit, quam ibi Deus amplius diligit.

3. In omnibus his atque in ceteris oportet ut  fratribus, cum quibus est, caueat ne prauum exemplum ostendat, unde in ipsum scandalizentur. Quisquis autem non mutat corporis gestus, cum ad religionem aduenerit, non est simile quod habitum immutet anime, sed semper eius animus sit in seculi uanitate. Exterior enim compositio interiorem ostendit aliquando, et qui secularis est in dictis et actibus, quomodo religiosus erit in suis cogitationibus? Facilius enim ualet aliquis ad libitum suum membra corporis retinere quam cogitationem.



CAP. III.---De tentatione prima neophytorum.

Primas mittit diabolus insidias homini ad conuersionem uenienti, quatenus ei bonum cum quo uenit  auferat, id est fidem, quam habebat in seculo de bono quod erat in religione. Hanc ei primam uult auferre diabolus, quando uidet fratres quod sibi necessarium est operantes. Homo namque nouitius amplius tentatur de bonis que sibi non placent, quam de alia re: non est autem simile quod bellum superet, qui in primis actibus cadit, et arma sua amittit: et est multum debilis quem infirmus precipitat, id est diabolus.



CAP. Iu.---De conflictu uiri religiosi cum Zabulo.

Hoc deberet meditari uir religiosus quod in montem altum ascendit, ubi Deus eum adduxit ad pugnandum cum diabolo, suumque ius defendendum, quemadmodum aliquis pugilem suum. Luctamen  autem in summitate monti incipit, sed per collem fiunt conflictationes, et est unus superior, alter inferior uicissim, et quis deuictus fuerit, ignoratur: uerumtamen ad planum quandoque uenient, et tunc apparebit cuius fuerit uictoria. Mons est amor diuinus quo seculum contemnitur, in illo amore non eodem semper modo permanet aliquis, quoniam a diabolo semper infestatur. At saltem per cliuum  colluctando cum eo, ius Dominicum ab homine defendatur. Nec mirum, dum colluctationes fiunt, diabolum quandoque fore superiorem, hominemque ualde tentatum. Dominus quippe postmodum illum sua gratia consolatur, tuncque superior consistit. uerumtamen in extremo luctaminis, id est in fine,  tunc homo penitus pedem teneat super gulam ipsius.



CAP. u.---De diuersitate tentationum quas patitur nouiter conuersus.

Dum mundus ab homine diligitur, inimicus eum post se trahit ad libitum suum. Cumque seculum ab aliquo relinquitur, diabolus postpositus multis eum modis insequitur. Ipse enim mille-artifex nuncupatur, uenitque cum diuersis potionibus ut sciat quam ipse receperit, eamque, in qua plus eum delectari cognoscit, postmodum diu subtrahit, ut circa finem ipsum inde prosternat; ac maiori proditione permittit hominem longo tempore quietum in bona uita manere. Maior enim securitas  est quando eum in primis durius impugnat.



CAP. uI.---Qualiter euitentur a uiro religioso Zabuli insidie.

1. Propter hoc, ingens sensus necessarius est ad diabolicas deuitandas insidias, quia semper iuxta bonum est, nunquam cum bono: quemadmodum aliquis cuilibet interest consilio, nec tamen cum consilio, uolens illud dissipare. Deus quoque ubi que existens est in malo homine, nec tamen cum eo, quia minime concordat cum eo, quemadmodum dicit Euangelium, quia lux in tenebris lucet, et tebre eam non comprehenderunt . Imo augetur sua pena prauo homini quia diuinam respuit gratiam, nec uidet in semetipso claritatem illius  que fulget ubique eam intuentibus. Similiter bono homini sua corona accrescit, respuendo tenebras a diabolo sibi illatas.

2. Dulcius ingreditur diabolus aliquando in hominem quam si mel et fauus sit, uel alia dulcedo corporea. Si enim primum adueniens cum tali gladio percuteret, unde dolorem sentiret, homo fugeret; nec quod sibi admonet unquam perpetraret. Adhuc diabolus est in tantum callidus, quod nonnullos homines uult bona opera facere, ita tamen ut possit eos in uno crimine tenere, unde habeat eos in fine. Cumque ad suam redeunt conscientiam, dicit eis diabolus: Nunquam propter hoc damnaberis, quoniam hec et hec bona opera tu peragis. Postremo si quid in hoc dubitas, saltem in fine  confiteri poteris. Homini uero religioso minime uult dicere: Istud crimen perfice, quoniam agnosceretur.

3. Aliter autem incipit ei consulere: Si modo illic esses, istud perageres, amplius uigilares, ieiunares ac de Deo loquereris in illa religione, quam hic cum ista paupere gente, tota die in afflictione laborandi permanente , et etiam in disciplina: uel si adhuc fores in seculo, satis quandoque posses huc aduenire. Cum huiusmodi specie facit eum contemnere et odio habere bonum, ad quod uenerat.

4. Multoties etiam inuitat eum ad hoc, de quo certissime scit, quia nunquam ei credetur, propter  hoc solummodo ut possit eum retardare uno momento ab amore diuino. Cumque diabolus ita laboret ad hominem retardandum ne ascendat in celum unde cecidit ipse, sine utilitate quam inde prestoletur, nonne homo salutem exspectans deberet ei ualde resistere atque illud facere quod ei displiceret, propter eius solummodo displicentiam? Deberet Deum quisque diligere, quamuis nullum sciret aliud inde commodum habere: quemadmodum ille qui dimicat in seculo multa operatur sine alia utilitate, nisi tantum ut inimicus eius fiat inde iratus.

5. Omnibus consiliis a diabolo sibi illatis respondeat discipulus: O inimice, bene scio quia stultus es. Quid mecum loqueris? an ignoras quomodo  fecerim? meipsum dedi, meus non sum. Si mecum uis dimicare, uade ad pastorem meum cuius sum, et ipse tibi respondebit. Ego sum post eius clypeum, et uerba Dei que mihi loquitur ab uniuersis tuis me protegent iaculis: quantoque impetuosius uenies cum malis cogitationibus, tanto magis dehonestatus atque deuictus reuerteris exeundo a nobis.

6. Preterea tantum est uersutus diabolus, quia quosdam homines adducit in religionem, postea reducit eos in seculum, uel tenet eos inobedientes in claustro inter alios fratres, ut maiorem penam habeant. Multo magis enim Deum amittit impius, cum uiro iusto sese nolens emendare, quam cum  alio quemadmodum Iudas cum Iesu Christo. Aliter enim nichil amplius homine ibi Deus uideret, si mutatione ab uno castro in aliquod nemus, esset aliquis bonus sine operibus bonis. Dominus autem aliquando conuertit eum per gratiam suam, quem diabolus ibi adduxerat, suumque reputabat, prebendo ei humilitatem, qua eius omnes laqueos calcat, qui sunt etiam densiores quam fila aranee apparentia, quando magnus calor fit in estate.



CAP. uII.---Item de diaboli insidiis uitandis.

7. Est alius diaboli laqueus, qui grauiter potest intelligi grauiusque uitari. Cum aliquis homo seculum reliquerit ac bono animo religionem ingressus fuerit, noti eius locum quandoque uisitant quo aduenerit. Tunc incipit ei dicere diabolus sub specie  boni: Multum debes gaudere, quia tantum beneficium uenit in hanc congregationem propter te, nunquam aliquis de patria tua huc aduenit, donec tu aduenisti: quin etiam pater tuus et mater tua, nunquam aduenirent nisi tu adfuisses. Quisquis autem diabolicas ignorat insidias, delectatur in hoc quod ab eo sibi dicitur, uerumque esse reputans uanam incidit gloriam. Nec solum iste quem parentes uisitant, sed illi qui cum gente seculari loquuntur, arbitrantes causa sui bonum in congregationem aduenire, hoc ipsum incidunt uitium:



CAP. uIII.---De inani gloria que aliquando aufert homini fidem quam debet habere in Domino, et fratribus et seipso.

1. Inanis autem gloria aufert homini fidem, quam  debet habere in semetipso et in aliis fratribus, et etiam in Domino; semetipsum enim debet unusquisque credere, scire atque cognoscere plus ceteris fratribus esse peccatorem. Nam si bonus est, melius sua peccata uidet quam aliena, debetque se submittere cunctis raptoribus atque meretricibus, credens se fore deteriorem: nec cogitet diuinam gratiam nisi usque ad se non posse attingere. Tunc enim hoc cogitat, si alios despiciat qui possunt a peccatis in quibus sunt surgere; ipse uero a bono in quo est decidere.

2. Non enim magnum est si cunctis se subiiciat fratribus qui boni sunt, prout debet credere; debet etiam approbare ac diligere humilitatem ipsorum, magisque quam suam, quandoquidem meliorem ac  maiorem eam existimat. Hoc enim facit uir iustus, postquam longo tempore in aliqua congregatione permanserit: quanto amplius in eo Dominus hospitatus fuerit, tanto melius intelligit atque cognoscit officium et opus quod habent omnes alii in religione. Unicuique etiam proprium locum inuenit, semetipsum considerans nichil aliud ibi esse nisi impedimentum: et tamen Deus forsitan alios eius amore procurat.

3. Omnem istam fidem aufert homini uana gloria, insuper et diuinam, dum de bono quod Dominus per gratiam suam solummodo operatur, honorem illi subtrahit, credens illud causa sui fieri. Certissime namque unusquisque appetit ab alio laudari,  eumque gratum sibi existere de hoc quod in animo suo cogitat: Hoc fit propter me. uana quippe gloria, prout sibi uidetur, habet id quod non habet, magnum sensum, magnumque posse, prudentes etiam sermones atque alia bona quamplurima: grauiusque decipitur arbitrando se habere, cum nichil horum habeat. Multos enim facit Deus credi bonos propter utilitatem aliorum, qui tantum boni sibi in eis inuenitur, quantum credunt. Ipsi uero peribunt de quibus credulitas habetur, nisi boni sint.

4. Sed huiusmodi attractione et occasione uult Deus suis auxiliari. Ne quis autem hunc diabolicum incidat laqueum, sua opera que fecit inspiciat, et si bene se discutit, cognoscet sine dubio  se nichil nisi penam meruisse. Et ita credat, propter alios qui diutius Deo seruierunt, bonum in religionem aduenire. Sed si quid aduersitatis euenerit, inde semetipsum inculpet.

5. Nullus enim sermo uel scriptura sic hominem facit Deo proximum, quemadmodum suorum cognitio peccatorum, unde ipsius postulatur auxilium. Nihilque Deo acceptabilius est in uiro iusto a quo ualde diligitur, quam cum iustus nichil in se reperit quod Deo placeat, nisi quod Deus in ipso operatur. Nec etiam uult iustus pro bono suo a Deo adiuuari, uel saluare nisi gratia ipsius. Dei quoque Filius qui de celo descendit, sciens quomodo illuc ascenderetur, dixit et docuit neminem illuc ascensurum nisi se humiliando . uerumtamen  maior humilitas que possit haberi coram Deo, superbia est, prout homo debet meditari; nullus enim ualet se tam miserum estimare, quin deterior sit, et si quis Iesu Christi humilitatem aspiciat, omnino nichil sua erit. Qui uero tantum habet quantum ualet, Deus in eo habitat, et ei suam concedit.



CAP. IX.---Alius sermo ad nouiter conuersos.

1. Multi malunt in docendo damnari quam in discendo saluari, uolentes esse pastores quia nesciunt esse discipuli: quod primitus scire deberent; quemadmodum sunt omnes qui nouiter ad religionem uenerunt, incipientes preire antequam sequi nouerint. Modo hic unus adsit, loquamurque cum eo: O tu qui recenter a seculo aduenisti, quomodo  uis docere quod nescis? Nonne regulam tuam reliquisti, quam nos docere posses, si te requisissemus, et ad nostram non requisitus aduenisti? Sequere priores uiam scientes ubi nondum fuisti, multumque gaudeas si eos sequi ualeas; si enim ad dexteram uel ad sinistram diuertas, uepres et spinas inuenies, ac latrones tibi insidiantes.

2. Memento etiam, dum in potestate tua et regimine fuisti, per quas uias ambulabas, uel qualiter te regebas: propterea quesisti ductorem, quoniam ire nesciebas. Oportet itaque ut eum sequaris; nam si tu cecus prior incedas, in foueam cades, et alii te sequentes. An nescis quod nulla unquam creatura lucrata sit aliquid in suo regimine?  Angelus benignus factus est diabolus quando semetipsum regere uoluit. Adam quoque sequens eum exiuit de paradiso.

3. Tale namque consilium est homini primitus necessarium, ne de se habeat consilium, id est tantum sensus habeat, qui uult sequi Dominum Iesum Christum, quatenus sensum suum amittat seque abiiciat, si se inuenire desiderat; in nichilum quoque se redigat, si Dei Filium uult imitari, qui semetipsum exinaniuit. Tantum enim boni necessarium est homini cognoscere in se nichil haberi boni, nisi Deus immittat atque custodiat. Et hec est prima uia qua Deus uenit ad hominem: cognitio sue ignorantie.

4. Sed fortasse, dum frater nouitius retrahitur  ab eo quod loquitur uel operatur, ipse considerabit diuitias uel potentiam, censum uel litterarum scientiam que habebat in seculo. Nunc autem reminiscatur si propter quodlibet horum maiorem habuit potentiam malum operandi, uel amplius a Deo discedendi. Quod si in corde suo inuenire ualeat, peniteat eum unquam habuisse uel censum, uel diuitias, quibus Deum impugnabat. Nunquid se ditiorem estimaret quia maiorem habuit in seculo facultatem malum agendi, quam aliquis pauper? Non sunt alie diuitie uel census, nisi Deo adherere: qui uero ab illo separatur, quidquid habeat, ei in dedecus uertitur.

5. Non est autem mirum si animalis homo quando nouiter ad conuersionem uenerit, uult  Christi membra regere: ipsi namque discipuli Domini libenter illum docerent, si uellet illis credere, eique consulerent ne mortem susciperet aut passionem. Tale est seculare consilium circa religionis negotium quale ipsi Iesu Christo tribuebant. Et sicut discipuli nunquam intellexerunt opera Dei, licet ea uiderent, donec pertransissent angustiam de morte eius habitam, eisque Spiritum sanctum dedisset, sic homo in peccatis diutius delectatus, non ualet intelligere dulcedinem Dei, donec pertranseat angustiam quam exigit crux Iesu Christi sufferendam. Ideo namque Dominus non dederat apostolis Spiritum sanctum, dum esset cum eis, quia postea, quando ipsis eum tribuit, placuit ipsis mors illius et dolor quem  habuerant inde, et quoniam ab eis recessit corporaliter.

6. Et quemadmodum lignum quod mansit in aqua, recenter inde abstractum clare non ualet ardere, donec sit exsiccatum, similiter homo, quandiu plenus est humore uitiorum, in amore diuino non ualet incalescere, donec sit exsiccatus. Nihilque uidere potest aliquis clausis oculis, oculi tamen nichil uident nisi aliud eis illucescat, sed dum claritas corporalis coniungitur ei que est in homine, tunc ipse potest uidere, similiter est de spirituali dum aliquantulum ex ea in se habet homo, intelligitur alia que ab ipso auditur. Et propterea uir secularis dum de qualibet parua re sibi dicitur:  Frater, hoc est offensa, nequaquam ab eo cognoscitur: tot alias habet in seipso maiores claritatem ei auferentes.

7. Sed in quantum homo nouitius suam defendit secularitatem, tantumdem alius qui diu stetit in iustitia defendat ratiocinando suam religionem, ipsumque uerbis et operibus doceat, iuuans eum spiritualiter ac corporaliter pro posse suo. Melius enim credit aliquis sibi bonum facienti quam alii, nisi demones in se habeat; quisquis autem minime credit alii omnibus modis sibi subuenienti, quomodo crederet si malum sibi faceret? Summa superbia est ne quis emendetur, dum ab alio corripitur, nec propter obliuionem desinit homo quodlibet agere, postquam ei ostensum est, sed propter  superbiam que ei tollit memoriam; humilitas enim semper in timore permanet delinquendi; superbia uero non curat quidquid sibi dicatur.



CAP. X.---De scientia necessaria ad seruiendum Deo rationabiliter.

1. Qui magis Deum diligit sapientior est atque religiosior, sed in nulla re tanta scientia necessaria est homini, quanta ad seruiendum Deo rationabiliter. Dominus autem tradit fideli suo supellectilia et utensilia amori suo necessaria, sicuti diues aliquis suam munit domum ornamentis sibi conuenientibus. In nullo quoque tam delinquit uir religiosus quam in hoc, quia minime intelligit que sint utensilia a Deo sibi commissa ad suum seruitium  peragendum: nam ideo quia non cognoscit ea, incipit aliquando operari cum supellectili nequaquam sibi a Deo tradita, fatigatusque continuo postmodum illud uerecunde deserit, quando presumit uirtutem nondum sibi attributam, pretermittens aliam in qua uellet Deus ut ipse exerceretur.

2. Dominus enim non uni cunctas uirtutes attribuit; superbia quippe prosterneret eum, si posset eas habere ad libitum suum; facitque Deus magnam miserationem denegando homini quod a se postulat, dum illud ei malum futurum agnoscit, sicuti mater non uult infanti tradere cultellum quo sese incideret. Unam autem uirtutem uni, aliam uero tribuit alii; postremo quoque totus  conuentus unius religionis format Iesum Christum.

3. uult etiam Deus amplius uirum iustum gratulari in bono quod habet commune cum ceteris in fide et unitate, quam in uirtute pre ipsis habita. Illa namque nichil ei prodesset absque unitate, quemadmodum oculo nichil prodest uisio postquam semotus est a capite. Oculis autem tantumdem placet auditus aurium quantum intuitus ipsorum, ac propter unitatem que est in membris, oculus uadit, pes uidet, os audit, auris loquitur, et si quid alicui necessarium est, cetera omnia ei subueniunt; et tamen si quodlibet proprium dimitteret officium, nullatenus hoc agere posset. Quisquis autem pes,  uel manus, uel aliud membrum debet esse in corpore Iesu Christi, et inde si se subtrahit, Dominus ei imputat quod eum demembrauit, et a ceteris membris omnibus accusatur, quia recessit ab eis, et, quantum ualuit, ea dehonestauit. Dominus autem tam sapiens est ut loco illius reponat alium, ipsi tamen nulla rependatur gratia, quia corpus Iesu Christi deinceps honorabitur.

4. Idcirco oportet ut unusquisque frater suam probet uirtutem, et qua parte poterit transire ad Deum. Quemadmodum aliquis uiator cum ad aliquam paludem uenit, prius eam tentat, uidens autem se transire non posse, diuertit aliunde, si enim in lutum caderet, se suosque socios retardaret: similiter uir religiosus debet probare quomodo  corpus disponat et animam, ne sibi inuicem faciant iniuriam. Nihil enim alterum alteri ex sibi debitis ualet subtrahere quin damnum sit ambobus commune. Corpus debet pro anima uigilare, ieiunare ac laborare; Deus enim minime condonat ei quem uult tenere in iustitia, dum corporale beneficium est ei necessarium, quemadmodum aliis fratribus, quin ipse similiter operetur pro posse suo. Est enim aliquis prius incipiens uitam contemplatiuam quam nouerit actiuam, cumque sese inspicit, non est Martha nec Maria. Quanto enim liberior est ab omnibus operibus, eo amplius malas congerit cogitationes, et qui de minori nescit curam gerere, id est de disponendo corpore, uix faciet de maiori, uidelicet de anima.

 5. Quamobrem necessarium est ut unusquisque probet sollicite quanto cibo, quantaque dormitione quantisque pannis poterit sustineri, et in iustitia permanere. Deus enim fidelis est, non crudelis; et sine querela corporis et anime uult ut sibi seruiatur in gaudio et timore. Quisquis autem non ualet sufferre ac Deo seruire cum sibi necessariis, uix toleraret si omnibus indigeret. Propter quod melius est unumquemque cibum sufficienter sumere, et obedientem esse, quam ultra modum ieiunare, aliosque contemnere et Dei seruitium pretermittere. Modum enim excedere nullatenus est abstinentia, denique quoquo modo faciat, seipsum inde reprehendat.



CAP. XI.---Item sermo de correctione.


1. Cum unus frater corrigit alium ex caritate, quantum ualet, et ille irascitur, faciens disciplinam pro peccato suo iram illius contingere credat, accusetque semetipsum quia nesciuit eum reprehendere eo modo et ea lenitate qua deberet, et ille in pace susciperet: et hac humilitate quam considerabit, Deus illum mitigabit, si ad bonum preuisus est. Rursus ille qui fecit disciplinam et se de ira alterius inculpauit, si postea reprehenditur et inde grauatur, omnino debet credere quod pro peccato suo illam grauitatem patitur.

2. ueritas enim semper est dulcis, nec ob aliud difficilis est homini nisi propter rubiginem uitiorum quam habet in se, quemadmodum egrotus propter  amaritudinem in qua est, inuenit escam amaram que ei esset dulcis si esset incolumis; oculo quoque non uidenti nichil est clarum. Ideo falsus religiosus nequit auscultare iustitiam, quia timet ut eam operibus tenere cogatur; uix autem opus faciet qui uerbum tolerare non ualet.

3. Est etiam tam insipiens aliquis, quia magis uult audire in aliquo sermone reprehensionem uitiorum unde non est culpabilis, quam aliorum que habet in se, de quibus ei melius esset, ut reprehenderetur; nullamque reprehensionem tam bene recipiet quisquam, quam cum ipse prior reprehendit se.

4. Ille qui non uult ab alio corrigi benefacit, si talis est discipulus in quo non inueniatur unde  reprehendatur. Disciplina uero rubiginem non affert in hominem, sed submouet eam. Sicuti uirga non immittit cinerem in lixiuium, sed submouet illum qui illic aderat, unde lixiuium fit turbidum, sic ille cui displicet quando reprehenditur, non se bene purgauerat eo quod in eo ab alio reperitur.

5. uerumtamen nemo debet appetere ab alio laudari uel uituperari. Qui enim scienter agit illud, unde blasphematur, insipiens est; qui facit bonum uolens inde laudari, stultus est similiter. Cui uero displicet dum uituperatur, placet dum laudatur.



CAP. XII.---De misericordia quam Deus facit homini ad religionem uenienti.

 1. Hanc misericordiam facit Deus homini ad religionem uenienti cum ceteris, quoniam illud quod magis pertimescit uideturque sibi non posse tolerare, in maiorem postmodum ei dulcedinem uertit, dum iustitie consentit, et similiter in omnibus que pro Dei seruitio fiunt; sed in eo quod minime timetur, maior aliquando difficultas inuenitur. Ille uero qui nondum pertransiit nequaquam sibi dicenti credit. Hoc autem exemplo posset animaduertere: mulieres ad monumentum pergentes corpusque Iesu Christi inungere uolentes, magis erant anxie de lapide reuoluendo, quam de alio , et de hoc primitus consilium inuenerunt; corpus Iesu Christi quod ibi certissime fore putabant minime repererunt. Discipuli quoque qui  fugerunt quando dixit eis Dominus quod nisi carnem suam manducarent et sanguinem biberent, uitam eternam non haberent , si antea fugissent, tunc reuerti deberent, quoniam in nulla re maiorem misericordiam eis dicere Dominus potuit.

2. Sed ueritas in primis difficilis est homini, postmodum in dulcedinem rediens sempiternam; mendacium atque peccatum primitus placet, deinde postmodum angustiam incidit homo perpetuam. Cui uero difficilis est religionis institutio deberet cogitare laborem in quo fuit in seculo, et presentem leuius toleraret; quin etiam passionem, quam iehsu Christus pertulit absque peccato. Non est  ergo mirum si toleret homo miserias quas meruit, ac quotidie peccando meretur; qui uero permanet in iustitia, de tribulatione quam habet dicat in corde suo: Deus, benedicaris, quia nunc me defendis ab illa delectatione pro qua forsitan abirem in infernum.



CAP. XIII.---De comparatione imperiti militis et ueri religiosi.

1. Imperitus est miles qui sine coactione et absque pauore de munitione sua ubi tute consistit, egrediens uadit foras inter inimicos suos a quibus obsidetur, faciens ut ab eis capiatur. Similiter uir religiosus secure permanet, quandiu est in claustro suo, si illud de semetipso fecerit: nam aliud claustrum non est nisi ut homo se claudat, ne diabolus  in eo foramen inueniat a quo tenetur obsessus.

2. Audiens autem religiosus amicum suum preliantem in seculo cum peiore inimico quem illic habeat, si amplius uelit ut amicus opprimat, et iniuriam faciat inimico, quam inimicus amico, nullatenus est in religione, sed in seculo bellum gerit iaciens lapides et iacula, quoniam a corde suo iustitiam expulit. Propterea bonum est ne quis de sua patria rumores audiat nisi quominus potuerit, cumque sic incidat aliquis in manus diaboli sola cogitatione, penitus incideret si corpore et anima ad seculum exiret.



CAP. XIu.---Quomodo unicuique sit Deus fidelis.

1. Tantum unicuique fidelis est Deus, quod nequaquam  ei consulit pro salute aliorum damnare seipsum, imo precipit ei ut seipsum prius saluum faciat, Dominum pre omnibus diligendo ac bona opera faciendo; postea uero manum proximo porrigat, et eum ad regnum celorum secum trahat. Iterum cum Deus homini precipiat diligere proximum suum sicut seipsum, nullum excedit modum; nichil enim in eo nisi bonum imperat diligendum: bonum autem sic est diligentis sicut et facientis. Cur ergo rem suam unusquisque non diligeret? Idcirco uir bonus audiens bona opera alterius, laudat Deum in corde suo, dicens: Deus, benedictus sis; hoc enim bonum est meum, et iste qui pro amore tuo laborat, mihi operatur sicut et sibi.

 2. Nec solum recte uiuens debet Deo gratias agere dum audit bonum alterius, sed etiam dum audit malum: de bono letetur, quia suum est; de malo, Deo gratus sit, quoniam inde sese protexit ab illo quod audit, uel a peiori; quia nullus eum interfecit, nec ipse alium; nec sibi quidpiam abstulit, nec ipse alii.

3. Homini quippe ueraciter iusto nichil ualet auferri de suo. Censum enim corporalem si habeat, nequaquam pro suo reputat; diuitias spirituales nullus ei rapere potest, imo augentur dum ei census temporalis minuitur sicut Iob. Quanto magis enim Dominus uult uirum iustum esse pauperem et afflictum propter se, tanto amplius eum bonis ditat spiritualibus, ita tamen ut corporalem  paupertatem patienter sustineat.



CAP. Xu.---De dilectione Dei erga hominem.

In hoc ualet intelligi magna dilectio quam Deus fert homini, quia quidquid aliquis ad suam ueram utilitatem corporaliter uel spiritualiter operatur, Deus pro suo computat. Cum autem facit quod sibi nocet, Deus homini irascitur, quia minime sibi uiuit; et propter hoc amplius irascitur, quoniam homo pro nichilo discedit ab eo. Ista uera dilectio quam Deus exhibet homini, magnusque labor quem pro ipso pertulit, super omnia debet ei suorum afferre uerecundiam peccatorum. Nam propter bonum quod Deus confert homini et quia suum loquitur ei commodum, redditur ei ab homine  retributio mali. Bonum enim si adsit, Deus illud solummodo facit, tantum enim Deus hominem diligit, quia tunc gratulatur cum ab eo sua gratia libenter accipitur.



CAP. XuI.---Quid sit centuplum euangelicum.

Idcirco uult homo habere temporalia ut et in ipsis gaudeat, et inde uiuere ualeat. Unum quippe gaudium habetur de filio, aliud de uxore, et sic de singulis. Omne uero gaudium quod inde habetur adauget Deus innumerabiliter homini propter se seculum relinquenti, eumque sequenti, quoties ei tribuit aduenientes uincere tentationes, protegens eum ab aliis a quibus prosterneretur, si aduenirent; gaudium quoque quod habetur de uictoria que agitur, fideique confirmatio quam tunc Dominus  fideli suo de salute tribuit, uocatur a Iesu Christo centuplum in Euangelio . Magis enim uir bonus in eo letatur quod non habet, sed habiturum se sperat, quam malus in censu seculi, si suus esset uniuersus.



CAP. XuII.---Quam sit horribile a Deo separari.

Tantum est horribile a Deo separari quia uix aliquis, nisi quotidie uideret et alius sibi diceret, deberet credere quod ab illo quispiam auderet recedere. Deus enim per gratiam suam uoluit esse particeps humane paupertatis ac miserie; homo uero tantum est superbus atque dedignans, quod non uult esse particeps diuitiarum eius et glorie.



CAP. XuIII.---De fide iusti quam habet in Domino.


Propter hoc credit uir iustus potius quam propter aliud quod Deus eum in celo secum regnare faciet in perpetuum, quia tantum Dominus se dignatur humiliare quod in uiro iusto qui uas terrenum est, et in hoc seculo dignatur habitare.



CAP. XIX.---De dilectione hominis erga Deum.

Nihil ex toto corde potest homo diligere, nisi Deum solummodo; si enim multum aliquis quodlibet diligat, nequaquam pro eo deseret quin aliud concupiscat. Non igitur illo amore totum cor adimpletur, quandoquidem adhuc ab eo amplius capitur, sola uero diuina dilectio totum illud adimplet expellens inde cupiditatem.



CAP. XX.---De dulcedine mandatorum Dei.


1. Multum deberet unusquisque mirari dulcedinem mandatorum Dei. Si enim Deus homini diceret: Nequaquam tuam orationem exaudiam nisi magna gens audierit dum me rogaueris, neque tuam eleemosynam recipiam, nisi dum eam feceris a multis uideatur hominibus, difficile ei foret semper congregare populum, quando uellet facere bonum. Sed cum Deus bonum in abscondito fieri iubet, multo facilius est quam si diceret: Nullatenus illud accipiam nisi ab omnibus uideatur.

2. Similiter leuius est ut aliquis sit pauper et humilis quam superbus et diues, secundum opera que requirit humilitas et superbia. Humilitas exigit ut census habitus contemnatur, superbia uero ut  non habitus colligatur: quod est difficilius. Humilitas expetit ut in inferiori loco recumbatur, ibique citius quilibet adfuerit, cum ad nuptias uenerit; superbia uult ut in altiorem ascendatur: quod est laboriosius. Ac propter hec omnia iehsu Christus debet laudari, quia minime dixit: Opulentior uel eloquentior, siue genere nobilior, maior erit in regno celorum, sed minori maius promisit , quia facilius est minui quam augeri.



CAP. XXI.---Cur homo damnetur.

Magis uult aliquis sequi diabolum et quas admonet angustias, quam Dominum, et requiem quam precipit: propter quod homo iuste damnabitur. Maior enim labor est mentiri quam dicere uerum,  quoniam mendacium uult abscondi et operiri ne agnoscatur, ueritas uult manere nuda et discooperta. iehsu Christus consulit ut intretur per ostium in ouile ouium : quod facilius est quam cum diabolus insinuat ut illuc aliquis ex alto corruat.



CAP. XXII.---Quomodo fideles huius seculi curam supra Dominum ponant.

Dominus suis imperat fidelibus, ut eum diligere ualeant liberius, quatenus huius seculi curam super eum ponant et ipse erit eorum dispensator: facitque maiorem miserationem, quoniam eos inde liberat, quam si diceret: Quidquid uobis necessarium est procurate, et postea diligite me.



CAP. XXIII.---Quomodo intelligatur dulcedo diuinorum preceptorum.


Optime potest intelligi magnam esse dulcedinem Domini, cum eius precepta tam dulcia nonnullis sint hominibus, ut eos odisse faciant quod in hoc seculo magis diligunt, uxores et liberos atque alias possessiones. In hoc quoque scire potest aliquis nunquam electos in regno celorum compassionem habituros de perditis, quandoquidem etiam nunc in hac uita diuinus amor facit iustos obliuisci quos secundum seculum diligebant.



CAP. XXIu.---Qualiter homo Dominum inuenire potest.

Multo leuius est homini, si ipse intelligeret, quia  melius potest prope Dominum inuenire, quam si abiret eum longius querere, id est in semetipso, quem habet propius quam aliud. Homo uero tam insipiens est quod magis uult querere gaudium et requiem exterius in nichilo, quam in semetipso, ubi reperiret: nec uult aliquis facere gratis, quod certissime scit se facturum ingratum, hoc est contemnere seculum. uix autem habebit gaudium cui omne gaudium est odiosum, id est Dominus.



CAP. XXu.---Qualiter homo delectetur in operibus Christi, et quanta sit uirtus patientie.

1. Bonum est delectari in operibus Christi. Ipse namque suos misit discipulos sicut agnos inter lupos , et si quilibet alius uellet cum lupis pugnare eosque deuincere, nequaquam agnos ad  pugnam eligeret: Dominus autem, causa maioris honoris, maluit lupos expugnare cum agnis quam cum ursis uel leonibus.

2. Et quoniam agnus magnum non ualet ferre onus, exonerauit eos Deus a cura seculi que foret eis impedimentum, feceruntque suam in patientia uictoriam. Patientia namque talis est uirtus quod quicunque ea caret seipsum non habet; quicunque uero semetipsum non habet, cum quo Deo seruiet?



CAP. XXuI.---De dulcedine in uerbis Dei existente.

1. Propter dulcedinem in uerbis diuinis existentem placet multum uiro iusto, quia nunquam tribuit  Dominus homini terminum benefaciendi. Cumque Deum malus accuset quod finis sui diem ignoret, bonus eum laudat et dicit in corde suo: Deus, quam facis magnam misericordiam, quia minime uis ut suam mortem sciat aliquis, sed semper eam coram se teneat, ut unusquisque melius in requie tue dilectionis intentus existat!

2. Non enim foret simile Deum tantopere uelle, quatenus homo semper sibi seruiret, si finem scire tribueret, quandoquidem ab illo se separat cum diem uel horam nesciat. Tantum placet uiro iusto, quia nullam sibi Deus intermissionem benefaciendi tribuit. Quod si quis ei diceret: Una die permane, ne bonum opereris, tantumdem ualeret ac  si diceretur: Discede a gaudio et in ira consiste.

3. Crux enim Christi sua requies est, malus homo dicit e contrario: Ad Deum conuerterer, si diem finis mei scirem. De hoc sibi credendum non est quod in se Deo seruiret, si sciret absque dubio se adhuc uno anno uicturum, quandoquidem ab illo discedit, et non est certus uite unius diei.



CAP. XXuII.---Ne aliquis terminum interponat ad Dei seruitium faciendum

Grandis est admiratio, cum Deus semper homini sit necessarius, et semper ei uelit et possit auxiliari, cur eum semper homo non diligat. Cumque sine  fine uelit homo a Deo saluari, et post mille annos nolit a gloria eiici, iniustum est ut aliquis terminum uel interpositionem ponat ad eius seruitium faciendum.



CAP. XXuIII.---De ueritate proferenda.

Ille qui ueritatem loquitur, Deum deprecetur ut eam sibi dicere tribuat ueraciter. Mendaciter enim eam dicit, nisi operibus teneat quod ore pronuntiat. Quemadmodum est dum in Psalmo dicitur: Oculi mei semper ad Dominum , quamuis uerbum Dei sit uerax, quisquis illud loquitur mentitur, nisi cum Deo concordet, nec bonum sibi bonum est, dum in corde suo minime placet.



CAP. XXIX.---Qualiter homo exemplum sumat de malo ad bonum faciendum.


Quedam sunt in quibus magna sapientia est exemplum ex malo sumere ad bonum faciendum, sicuti est hoc: Homo proditionem aliquam uel aliud peccatum cogitans, magnopere cauet ne alius sciat qui sibi illud impediat, cum tamen sibi necessarium esset. Cumque sic ille malum custodiat, omnino bonum operans debet cauere ne inde se iactet, quoniam a uana gloria sibi subriperetur.



CAP. XXX.---De illo qui in religionem aduenit quomodo sequatur exemplum precedentium.

1. Quisquis in religionem aduenit, si non ualet exemplum sumere ex bono quod alius operatur,  saltem ab ipsis malis in quibus exstitit, sumere debet exemplum hoc modo, quatenus tantam sollicitudinem, tantumque laborem quantum pro suo incommodo tolerabat pro sua utilitate sustineat.

2. Bonus homo debet semper loqui de Deo uel cum Deo; nam in oratione sua cum Deo, cum proximo loquitur de Deo.



CAP. XXXI.---Ignorantia uel cecitas delictorum.

In nulla re potest aliquis melius sua impedimenta uidere, quam in hoc quia non cognoscit ea. Abundantia quippe delictorum impedit ne uideantur; tunc enim cognoscuntur quando deleta sunt; quemadmodum tenebre, cum aliquis inde egressus fuerit, quas nemo potest uidere, dum aliquis in eis  consistit.



CAP. XXXII.---De modo audiendi uerbum Dei.

Qui uerbum Dei audit, si bonum habet animum, prius accusat semetipsum ex eo quod audit. Si autem malam habeat uoluntatem, remouet a se accusationem retorquendo super alium.



CAP. XXXIII.---Qualiter se accuset uir perfectus in bonis que operatur.

Perfectius est ut aliquis semetipsum accuset in bonis que facit quam in malis. Quis enim nesciat, dum malum perpetrat, se culpabilem esse? Sed dum bonum operatur, tunc sapienter cogitet quanta mala in se retinet, ut inspiciendo culpas uirtutes  cum humilitate custodiat.



CAP. XXXIu.---De cogitatione quam debet habere aliquis in dulcedine consiliorum diuinorum.

1. Multum deberet cogitari quam dulciter et absque difficultate Deus consulit homini. Facilius enim posset semetipsum unusquisque discutere et quid intus habeat inspicere, quam alium: propter quod a Domino precipitur quia leuius est, et maior utilitas. Diabolus monet e contrario ut homo deserens suum oculum trabem habentem, abeat purgare alienum; multique ipsius consilio malunt longius abire et in tumultu manere alterius oculum curando, quam prope remanere et in pace consistere semetipsos discutiendo. Non est autem simile ut qui alium reprehendit de eo unde culpabilis est magis  ipse, illud ex caritate faciat, sed odio uel inuidia seu inani gloria.

2. Idcirco rectum est consilium quoties aliquis incipit murmurare aduersus alium, quatenus ad semetipsum rediens suas inspiciat cogitationes, dicta quoque sua et facta. Cumque se bene discusserit, uidebit alium de quo murmurabat tam procul ante se currere quod nunquam eum consequi poterit: et placebit Domino, quod sibimetipsi displicebit.

3. Est etiam melius ut aliquis uincatur et uincat, quam ut uincat, et postea uincatur, sicuti milites in prelio maius habent honoris qui primitus fugiendo, postmodum uero reuertendo suos uincunt inimicos, quam alii qui fugabant et postea deuincuntur.



CAP. XXXu.---Qualis debet esse quisquis est in uia Dei.


1. Obseruare debet quisquis est in uia Dei ne se torpore retardet, neque superbia corruat. Nullus enim in agrum messis ueniens totum habet onus suum ad primam spicam, nec sanctus Petrus totum suum peregit lucrum eo die quo crucifixus est: diu spicas collegerat, sed tunc suum integrauit fasciculum.

2. Prima quoque uia qua ad Deum pergitur est pene formido, cum in tantum aliquis Dominum pertimescit quod inferni timore malum agere deserit; quod bonum est. Nemo uero debet in hoc desidia  remanere. Melius est enim Deum diligere ac bona opera facere amore iustitie, quemadmodum Martha faciebat, que Iesum Christum hospitabatur et procurabat propter amorem quem illi deferebat .

3. Superbia tamen aliquando precipitat hominem ab huiusmodi bono. Aliud autem his omnibus habetur prestantius, omnem seculi curam obliuisci, et in Deo solummodo delectari. Hec est perfecta caritas a qua nunquam aliquis damnabiliter corruet, postquam eam semel habuerit; quisquis autem eam possidet in tantum diligit Deum, quantum uidetur sibi non posse eum diligere. Quo enim ardentius eum desiderio spiritus amplectitur, eo amplius sibi uidetur illum amittere, et a se Deum  elongare.

4. Non enim uult Dominus ut in hoc seculo uir iustus satietur amore suo, sed semper habeat famem sitimque iustitie. Et sicut pater filio pomum afferens uel aliud, retrahit illi capere uolenti causa maioris commotionis, sic Deus semetipsum retrahit se ualde diligentibus causa maioris incendii, sed semper eos deserit sua gratia consolatos.



CAP. XXXuI.---Qualiter uir iustus eleemosynas accipiat.

1. Perfectius est uiro iusto eleemosynas unde uiuat accipere, quam donare. Hoc modo dum aliquis est in seculo, in potestate sua, potest agere bonum  et malum aliquando, cum sibi placet eleemosynas tribuere, ad orationes pergere, et alia quamplurima; sed cum ipse deserit malum et bonum quod agere ualet propter melius, semetipsum Domino tribuens, nequit tam magnas tamque acceptabiles Deo eleemosynas facere.

2. Nam ceteri eleemosynarii, quamuis magnum censum prebeant, semper aliquid uel semetipsos, uel aliud retinent. Deinde cum homo se reliquerit et ad pedes Iesu sese proiecerit, propter sermones illius audiendos eiusque uoluntatem faciendam, nequaquam ei Dominus precipit ut iterum ad Marthe sollicitudinem regrediatur, id est ad bonum quod in seculo facere posset. Plus enim laudauit Dominus Mariam pedibus suis assidentem  et illius uerba auscultantem, quam Martham, que ministrabat et sororem suam nichil agere cogitabat. Tamen Maria timuit ne Dominus sibi diceret: Surge et adiuua illam: ile uero minime dixit, imo defendit eam, et ait quod melius ista, et bonum faciebat illa .

3. Deinceps cum uir bonus, quem Deus propter se laudandum elegit, bona corporalia recipit que sibi a secularibus afferuntur, nichil de alienis accipit, sed ei sua redduntur. Neque cogitat: Ille uel ille me procurat, sed Deo solummodo gratias referens pro suis ministratoribus orat. Deus enim propter bonos omnia facit, et sustinet et procurat etiam malos, qui nichil habent iuris in membris que possident  quoniam a Deo discedunt, nedum aliis in rebus, quamuis habeant potestatem ad maiorem damnationem.



CAP. XXXuII.---De Christi pauperibus.

1. Christi uero pauperes qui semetipsos reliquerunt et maiores eleemosynas quas potuere fecerunt, nichil habentes proprium, nec se nec aliud, magis debent gaudere, quia nequeunt eleemosynas dare, quam si rursus eis potestas tribueretur. Est enim aliquis qui Deum amittit propter bonum quod agere ualet et agit, quando de Deo loquitur uel eleemosynas largitur, que sunt bona opera, et ea propter uanam gloriam operatur. Sunt alii qui lucrantur Dominum propter bonum quod nec agunt, nec agere possunt ut sibi uidetur, sicuti sunt isti pauperes  Christi, cum alios conspiciunt eosque iuuare uolunt, nec ualent agere, quia non habent. Unde Deus illis imputat quod omnia fecerunt, propter bonam uoluntatem: et fortasse si facultatem haberent, bonum cor amitterent, nichil enim ita bonam uoluntatem generat sicut spiritualis paupertas.

2. Sed adhuc isti qui liberi sunt, si rursus inquirant qualiter eleemosynas agere ualeant, non se bene reliquerunt; et simile est eos aliquid retinuisse unde eas faciant. Si enim se bene reliquissent, nec pedem, nec manum, nec aliud membrum haberent, quibus eas facerent.



CAP. XXXuIII.---Qualiter pastor erga subiectos se habeat.

1. uerumtamen pastor, cui licet, si quid exterioribus  tribuit pauperibus, tunc omnino caueat ne interioribus noceat, quandoquidem omne bonum quod agit est commune discipulis, caute debet obseruare ne illud eis auferat. Quidam enim si uiderent eleemosynam tribui, quamuis tunc eis placeret, postea sibi displiceret, dum quolibet indigerent, conquerentes dicerent: Propter hoc quod pastor noster prebuit, habemus nunc inopiam. Et hec est natura uiri sapientis quod tunc, cum bonum operatur, penitus caueat ne sibi uel alii noceat.



CAP. XXXIX.---De retributione iustorum qui ceteris prebent bonum exemplum.

Quisquis bonum ostendit exemplum, de cunctis audientibus bonis et malis suam habet remunerationem:  de bonis, quia eum sequuntur; de malis, quia nolunt eum sequi, et sua sponte facerent. Deus autem illi imputat eos omnes saluos fecisse; pax enim que ab auditoribus non recipitur, ad predicatorem, si fidelis est, reuertitur.



CAP. XL.---De consilio unicuique homini necessario.

Si quis sponte sua peccata deserit criminalia, optime placet Deo; sed si leuitas loquendi uel irascendi, seu aliquid tale culpabile erat in eo, magis Deo placet, ut illud expugnet quod semper eum insequitur. Hoc est enim abnegare atque relinquere semetipsum.



CAP. XLI.---De differentia penarum infernalium et gaudiorum celestium.

 Homo damnandus, si penas et tormenta uideret infernalia, qualia sunt et passurus est, nullum traheret ad se membrorum que possidet, ibidem terrore moreretur: qui uero saluabitur, si gaudia uideret celestia qualia sunt, et habiturus est, confestim pre dulcedine transmigraret. Non potest enim res corporalis in hac uita sustinere spiritualem, ut eam intueatur.



CAP. XLII.---De amore diuino qualiter habendus sit.

1. Idcirco amorem immisit Deus in auro et argento ceterisque rebus terrenis, ut suus amor esset inde carior meritique maioris, ipsum habituris. Cum enim aliquis uult concupiscere quodlibet huius seculi, a Deo sibi datur optio, quasi diceret: Elige quod malueris, aut me qui sum Deus,  aut rem temporalem. Si me elegeris, magis tibi dabo quam concupiscere possis; si aliud elegeris, totum amittes.

2. Attamen Dominus bene concedit homini quidquid sibi necessarium est, nullusque propter hoc unquam damnabitur, si omnem censum congreget quem acquirere poterit, tali modo ne sibi primum inde faciat iniuriam nec alii. Eo namque modo quo census ab aliquo colligitur Dominus disponit ut expendatur. Quisquis enim peruerse et iniuste congregat, insipienter deuastat; qui uero iuste congerit, Deo cooperante, in bonum expendit.

3. Nec ideo pauper spiritu esse desistit quisquis illud solummodo concupiscit cum quo Deo seruire possit, sed in nulla parte sui cordis uelit, ut in  qualibet re possessa alius inde damnum habeat, uel ipse a Dei precepto discedat. Et semper cum aliquis uult peccare, super omnia damna deberet hoc cogitare: Nunquam hoc faciam; amor namque diuinus inde mihi minueretur: et hoc timore a Deo protegeretur. Portaret etiam uerecundiam ante peccatum, non peccatum ante uerecundiam.



CAP. XLIII.---De gratia et bonitate diuina qua quisque uisitatur.

1. Deus tradit bonum suum unicuique homini tali pacto, quasi diceret ei: Cum hoc bono auxiliare mihi, quantum poteris, et si iuxta facultatem tuam operaris, ego qui Deus sum, perficiam quod tu facere nequis, gratia mea te saluabo, et quod omnia feceris imputabo; si uero cum hoc quod tibi  commisi mihi non seruis, si amplius tibi traderem, esset in perditione.

2. Ideoque in omnibus in quibus Deus maius alicui quam ceteris attribuit, debet inspicere dispositionem qua Deus illud efficit. Si censum habet, cogitet eum a Deo sibi traditum ad suos pauperes procurandos, et in eo sperat atque confidit de illis. Ideoque permittit eos habere inopiam ut eos diues sibi pascat, sicut debet credere. Omnis enim census, ubicunque sit, semper Dei est.

3. Cumque eum mutat aliquis et pauperi tribuit, nichil ibi Deus nisi uoluntatem intuetur. Nullus enim tantam eleemosynarum ualet facere congeriem que celum attingat, sed bona uoluntas omnes celos  penetrat, cum eleemosyna prebetur propter hoc tantum, ut Deus inde laudetur. Et est certum diuitem amplius lucrari cum paupere, quam pauperem cum illo.

4. Similiter quisquis est fortis ad laborandum, uel sapiens ad loquendum, credat suam fortitudinem atque sapientiam alios meruisse, et tam pro se quam pro aliis eam sibi a Deo donatam fuisse. Hoc idem de singulis debet cogitari uirtutibus.

5. Tunc enim bonum prodest homini, cum illud a se remouet, credens a Deo sibi traditum, ut inde ceteris deseruiat. Ideoque melius debet credere quoniam ipse potest damnari propter uirtutes quas habet, nisi eas ab elatione custodiat, et alius inde proficiat. Malum uero debet quisque sibi proximare  hoc modo, quod qualicunque modo sibi contingat, illud se meruisse credat: et eum Deus immunem faciet, quoniam inde sese accusabit.



CAP. XLIu.---Qualiter se aliquis apud semetipsum habeat.

Melius potest uidere homo id quod est, quam id quod non est. Cognoscat igitur homo se esse peccatorem, et cognoscet ueritatem. Nequaquam se iustum credat, quoniam mendax esset: in hoc enim est omnis uiri iustitia, quatenus credat solum Deum habere iustitiam.



CAP. XLu.---De remuneratione eleemosyne ab aliquo perpetrate.

1. Postquam aliquis sepultus est, nullum habet tam bonum amicum quin ab illo discedat ac domum  redeat. Non longe uero sunt demones animam capere uolentes. Sola autem eleemosyna nunquam ab illo discedit, si ab eo perpetrata fuerit: imo precedit et animam post se ponit, preparans clypeum suum contra demones qui uolunt irruere, eosque repellens, dicit eis: Nunquid hic me non conspicitis? Postea dicit anime: Ne timeas. Tandem ad iudicium ante Dominum ueniens diabolus suas narrat accusationes, dicens: Sic et sic meum operata est obsequium. Eleemosyna respondet: Quidquid fecerit, ab omnibus peccatis eius immunem facio.

2. Bonum est igitur ut talis socius acquiratur. Est uero multum auarus, qui Iesu Christo panem et uinum denegat, quod nequaquam suum est nisi  propter dispensationem, quandoquidem ipse carnem suam et sanguinem pro homine dedit. Sunt autem nonnulli maiorem gerentes sollicitudinem de solo condimento ciborum, qualiter sit eis sapidum, quam de anima sua, somniantque manus habere plenas diuitiis; expergiscentes uero, et ab hoc seculo proficiscentes, nichil nisi uanitatem inueniunt.



CAP. XLuI.---De differentia stulti et uiri sapientis.

1. In multis dissident sapiens et stultus, sed in hoc omnino. Stultus dum bonum operatur non ibi diuinam aspicit uoluntatem, sed propriam; cumque uult eleemosynam suam eis tribuere quibus non est magna necessitas, et possent inde sufferre, Deus illi ex aduerso respondet: Quid de illo censu  facies quem tibi commisi? quo uis eum deferre? Hic me adiuua in isto paupere ubi magis affligor fame, frigore atque miseria, et me uisitante careo. Stultus respondet: Hic te adiuuem ubi tu uelles? ue sibi qui hoc fecerit, imo tibi huc uadam auxiliari unde nullam mihi rependas gratiam?

2. Hoc dicit operibus. Nam eleemosyna quam tribuit nichil ei prodesset, ut sibi uidetur, nisi prius eam amisisset quam ab eo fieret. Hoc enim illi Deus respondet. Si faceres ad placitum meum, ego te laudarem, et ab omnibus angelis meis te laudari facerem; quia uero, iuxta deliberationem tuam, hoc agis, idipsum quod postulas non habebis. Ita stultus super arenam edificat, et quantulacunque pluuia laudis humane, dum ab aliquo dicitur quod bene fecerit, totum inde defert edificium.



CAP. XLuII.---Item de meditatione uiri sapientis.


1. uir autem sapiens aliquando de qualibet parua re meditatur: Istud pro anima mea tribuam, sed nimis est minimum: attamen secundum Dei uoluntatem, si possum, faciam, ne penitus minuatur. Si uero magnum est quod uult tribuere, tunc omnino uir prudens obseruat ne ignaua electione illud amittat, dicens in corde suo: Deus, ubi mauis ut hoc tibi reddam, aut cui membrorum tuorum amplius est necessarium? nam illi uellem erogare.

2. Dum hoc autem sciscitatur, eleemosyna sudat, floret et fructificat in manu uiri sapientis. Cumque suam caritatem aliquis uerecundo pauperi tribuit, magna miseratio est ut ei uerecunde similiter  prebeat, cauens ne agnoscatur. Deus enim manifestat bonum quod occultatur, faciens illud obliuisci quod ostentatur.

3. Quisquis ergo uult honorari, totam intentionem in Domino ponat, semper elaborans qualiter bonum suum augeat.



CAP. XLuIII.---De subuentione pauperum.

1. Perfectius est aliis subuenire pauperibus quam suis cognatis. Quamuis enim sancta Scriptura minime prohibeat propinquorum auxilium, imo concedat, tamen carnalitas trahit hominem ad illum amorem, quo sinistra subripit aliquid dextre. Quod iehsu Christus prohibet.

2. Preterea bonum est succurrere cunctis auxilium poscentibus, orphanis et uiduis, ceterisque  pauperibus super hoc quod requirunt; sed multo melius ac Deo acceptabilius est ut ei corporaliter ac spiritualiter subueniatur, a quo salus anime sue postulatur.



CAP. XLIX.---De discretione necessaria ad bonum perficiendum quod inceptum fuit.

1. In initio boni non parua deliberatio necessaria est, et magna firmitas, dum aliquis illud operatur, ne ipsum deserat donec perficiatur.

2. Hac ratione quisquis causa orandi Ierusalem aut quemlibet sanctorum adire desiderat, prius debet meditari uniuersum obsequium quod Ecclesie sue in oblationibus ceterisque rebus facturus erat, dum immorabitur in eundo ac redeundo ab orationibus;  quod debitum prius ab eo persoluatur antequam illuc proficiscatur. Nam propter quodlibet bonum quod homo uelit agere, nequaquam Deus consulit iniuriam facere, imo prohibet. Et hec est prima iustitia iniustitiam deuitare: propter hoc, ante omnia debet Ecclesie debitum persoluere, cuius filius est, multumque decipitur qui pro nichilo bonum operatur, quod uniuersi faciunt qui diuinam ibi uoluntatem non inspiciunt. Sed certe hoc modo omne bonum quod perpetrauerit, et laborem quem in peregrinatione tolerauerit Deus recipiet gratius propter iustitiam quam erga suam ipse fecerit Ecclesiam: quin etiam omne diuinum officium quod in ea fiet erit suum.

3. Preterea cum uadit ad orationes debet hoc cogitare, dicens in corde suo: Sed ego quo pergere  uolo? quandoquidem cum illo sancto nichil loquar, nec ipse dicet mihi aliquid. Deus, propter hoc illuc proficiscor, quoniam ipse tibi seruiuit: faciam ergo similiter. Atque cum hoc animo potest remanere; uel si uult, illuc abire.



CAP. L.---De superbia quam facit aliquis relinquendo proprium cemeterium.

1. Hec est ultima superbia que fit in fine, cum aliquis proprium cemeterium deserit, faciens se in alio sepeliri. Tunc enim omne bonum abnegat quod in Ecclesia sua receperat, ubi ueniebat causa consulendi, cum se uellet emendare et a uitiis surgere.

2. Nullus enim rectior est peregrinus, quam ille  qui ad ecclesiam suam proficiscitur. In hoc quoque potest intelligi misericordia quam Deus exhibet pauperibus, quoniam ipsi ubi debent sepeliuntur.



CAP. LI.---Cur Deus peccantibus sua secreta celare consueuit.

1. Plurima peccata que fiunt, propter incredulitatem fiunt. Quoties enim aliquis uult peccatum facere, diuinum ei preceptum dicit econtra: Ne facias. Et a conscientia reprehenditur, et hoc totum discredit homo cum peccat. Nam quicunque peribit, nunquam gaudia credidit celestia, nec penas infernales, quamuis dicere audiat, uel in Scripturis legat, siue ceteris annuntiet. Non enim mauult Deus ab inimicis suis secreta sua cognosci, quam aliquis secularis homo a suis maleuolis et a  quibus quotidie impugnatur.

2. Deus autem cum sibi placet, confirmat fidelem suum in fide et in dilectione boni, aliquando plus, aliquando minus. Cumque fides illa atque dilectio elongatur ab eo, saltem reminiscatur quod eam semel habuerit; et eum ibi Deus reducet, si se a malo custodiat.



CAP. LII.---De illo qui in presenti sua bona recepit.

Nihil est peius homini quam in hac uita habuisse omnia bona sua, nichilque melius quam habuisse omnia mala sua. Ille namque qui omne bonum suum habuit, quantumcunque durauerit, in transitu fuit, grauiusque sustinebit angustias in quibus fuerit in eternum; alius qui mala pertransiit cum  maiori gaudio bona recipit, et omnis labor quem pertulit placet ei propter requiem in qua permanet. Hoc Abraham respondit diuiti qui cruciabatur in inferno: Fili, recordare quia recepisti bona in uita tua, et Lazarus similiter mala; nunc autem hic consolatur, tu uero cruciaris .



CAP. LIII.---Ratiocinatio subtilitatis diuini examinis.

Si quis electorum moriatur ante iudicium statimque resurgat, feceritque peccatum aliquod unde sit ei necesse purgari, tantam penam tamque longam in uno momento temporis moriens sustinebit, quantam alius tolerauit pro eodem peccato, qui mille annis uel eo amplius permanserit in igne purgatorio. Nisi enim ita esset, tempore Deus indigeret ad suam iustitiam faciendam; ipse uero plus potest  agere quam homo dicere uel cogitare.



CAP. LIu.---De fatua anxietate stulti.

1. Stultus est anxius de bono uiro quid agat, dum uidet eum in uno loco manentem, nec aliquid operantem; in hoc autem posset animaduertere quod aliquis laborator in minima portione terre tota die repetit quid faciat, nullaque est necessitas ut sit otiosus. Cur ergo cogitaret de illo aliquis, qui cum Deo permanet et cum Deo ambulat per celum et per terram cogitatione, quatenus ei desit operatio.

2. Nam quolibet angusto loco uir bonus spatiose consistit propter caritatem quam hospitatus est; malus autem ab uniuerso regno capi non ualet, imo manet stricte, propter iram quam fert aduersus alium.



CAP. Lu.---De differentia intentionis cuiuslibet.


1. Uniuersa opera que fiunt, bona uel mala sunt propter intentionem. Iudas autem et Iudei, quantum potuerunt, de morte Christi tractauerunt, unde mundus redemptus est; nichilque sibi profuit, quoniam praua erat intentio. Sanctus Petrus et alii discipuli Domino moriente contristati sunt, nec in illa tristitia damnum aliquod habuerunt, quia bonus fuit intellectus.

2. Propter hoc etiam fit pictura crucis, cum Adam ad pedes crucifixi depingitur. Ipse namque designat omnes iustos qui erant in inferno prestolantes mortem Iesu ad suam liberationem, multumque sibi placuit cum eam ipse pertulit: propter quod Adam leuat manus ad Dominum pre gaudio quod  habet, quoniam ipse est in cruce. Mater uero Dei et sanctus Ioannes euangelista, qui iuxta pinguntur, tristes erant de passione ipsius et eis sua salus displicebat. Tantum est homo nescius in hoc seculo!



CAP. LuI.---Que fuit infirmitas sancti Pauli.

Infirmitas sancti Pauli erat sibi clauis uirtutum. Sicut enim aliquis diues thesaurum suum reseruat in quodam loco secreto, tuto et ualido, et postea firmat ostium, ne quis fur ingrediatur, ita fecit Deus in dilecto suo Paulo. Misit in eo thesauros sapientie, et postmodum firmauit ostium, clauem inde deferens: cumque eam Apostolus ab eo requisisset, noluit ei tradere. Thesaurus enim minueretur, si eum Deus ab infirmitate sanaret.



CAP. LuII.---Ne aliquis desinat operari bonum dum permanet in crimine.


Est aliquis cui conuenit bonum operari cum credulitate perdendi. Quisquis est in uno crimine nolens illud relinquere, nequaquam pro eo deserat bonum agere quod poterit: imo illud instantius faciat tali intentione ut in corde suo dicat: Deus, ego bonum istud operor, sed certissime scio me sine fine damnandum, si in hoc peccato deprehensus fuero; sed idcirco bonum facio, ut des mihi crimen odio habere. Et hac fide Deus illum eruet a peccato, et tunc omne bonum suum recuperabit quod primitus fecerat; alioquin si putaret se saluandum esse cum crimine, desperatus esset. Est enim spes ut bonum operando salutem aliquis a  Deo prestoletur; a spe cecidit qui malum agendo se saluandum arbitratur.



CAP. LuIII.---De assiduitate stulti malum operantis.

Peius operatur in terra stultus cui creditur, quam exercitus alienus. Exercitus enim breuibus diebus abit, et a stulto longo tempore deuastatur. Hinc Salomon ait: ue terre, cuius rex est puer! 



CAP. LIX.---Qualiter aliquis debet mundum relinquere.

1. Omnia peccata displicent Domino; sed penitus ei displicet, cum aliquis peccat spe boni faciendi.

2. uerbi gratia, quisquis aliquid optimum uult agere, scilicet relinquere seculum, uel aliud quodlibet, et spe huiusmodi prius facit unum de criminibus, dicens in corde suo: Uniuersa peccata in  quibus maneo simul relinquam. Tunc quasi interdicit Domino ne se ad bonum perducat quod cogitabat, facitque similiter ac si aliquis in luto uolutaretur, cum se uult balneare; deberet autem potius suos pedes abluere, ut absque sorde balneum intraret.



CAP. LX.---Tractatus de usura.

1. Quisquis usuram accipit, delinquit: et qui eam tribuit, similiter hoc modo. Cum aliquis immoderantia sua fecit expensam quam sua nequit tolerare facultas in cibo uel in uestibus, siue ceteris rebus, possetque uitam suam quoquo modo cum re possessa sustentare, postmodum propter illam superfluitatem pergens ad feneratorem, similiter peccat in censu quem illi tribuit, quemadmodum alter  qui accipit. Nullus enim unquam inopiam haberet, si in modestia permaneret, et unum crimen impellit eum in aliud, nunquam etiam sine inopia fuerit qui semper suos reditus, antequam illos habeat, expendit.

2. Multis modis in usura delinquitur, sed ab eo penitus, a quo pignora capiuntur. Postquam enim ea susceperit circa finem uite sue filio suo uel cui uult ea relinquere, dicit: hoc uero dicit operibus ualidius sermone loquentibus: Fili, ego moriar, et Deum impugnaui, quandiu uixi, nec mihi sufficit, sed te uicarium pro me relinquam, ut illum cum hac eadem usura impugnes.

3. De isto potest dici quod, etiam postquam mortuus est, adhuc fenerator est, et assidue pecuniam  suam dat ad usuram. Quidquid enim recipitur preter id quod commissum est, usura est.

4. Rursus aliquis hereditate peccatum patris requirit, decimas quas abstulit uel aliam terram: quod tantumdem sibi ualet ac si infernum hereditate postularet. Sciat autem indubitanter se nunquam illic adfuisse; nam si unum tantum momento illic exstitisset, nunquam pro uniuerso censu mundi illuc redire uellet.



CAP. LXI.---De uiro sapiente.

1. uir sapiens sermonem suum considerat, antequam illum proferat. Stultus uero qui minime rationem suam prouidet, dicit aliquando cum audit bona opera alterius: Multum debet Deus huic  esse gratus, qui tantum bonum illius amore operatus est. O stulte, cur hoc dicis, quod Deus homini de bono sit gratus? nunquid Deus erit gratus homini, quia uidet oculis uel ore loquitur, uel incedit pedibus? Sed homo Deo gratias agat, quia sibi tribuit pergere, loqui atque uidere, et similiter quia prebet sibi bona opera perpetrare.

2. Adhuc dicit insipiens de illis qui suos deuicerunt inimicos, quosdam capiendo, alios interficiendo: Isti quod sibi est utile peregerunt. Errat qui hoc dicit ut homo suam utilitatem operetur, cum a Deo discedit et infernum acquirit. Nonne quisque se deceptum arbitraretur, si tantum quodlibet membrum ab eo auferretur? quid ergo de illo fiet qui corpus et animam suam interficit?



CAP. LXII.---De iustitia.


Omne quod homo expendit foret sibi necessarium ut ex iusto possideret; sin autem, saltem illud quod iustius haberet, in expensam panis mitteret. Sepius enim eleemosyne de pane quam de ceteris rebus fiunt. Et qui non uult omne malum relinqure ad presens, tamen quamdam partem deserat. Sic debet uir sapiens malum hominem docere. Cum eum omnino conuertere non ualet, demonstret ei qualiter in ipsa malitia quodlibet bonum faciat, et credet sibi ei melius quam si diceret ei malum uniuersum relinquere.



CAP. LXIII.---Quomodo miles in expeditione se habeat.

1. Mirabilis scientia est, multumque Deo placet,  ut homo, dum malis interest operibus, a malo se contineat; quod potest hoc modo fieri: Miles in expeditione proficiscens causa domini sui naturalis cui se non ualet subtrahere, si uult Deo adherere, dicat hoc in corde suo primitus: Domine Deus, in hanc expeditionem ibo, sed uestrum militem ibi me futurum assero, nichil in ea nisi uestrum agere uolens obsequium, dissipare malum et inquirere bonum hinc et illinc quantum potero.

2. Cum hac intentione abire incipiat, precurrens ac si uellet omnia capere, quos autem uiderit faciat eos fugere ne capiantur; aut si alius eos capere uoluerit, miles Dei prior eos capiat, et postea soluat, suosque socios a malo defendat, et alios, quantum  poterit: et ita potest esse monachus clypeum collo deferens, et reddere que Cesaris sunt Cesari, et que sunt Dei Deo .

3. Sed penitus unusquisque caueat ne de rapina eleemosynas faciat; amplius enim peccat aliquis eam pauperibus tribuendo quam aliis auferendo. Dum enim illam auferret, malum esse non dubitat; cum autem eam pauperibus erogat, inde se liberum putat esse, et sic a Deo recipitur, ac si quis coram patre filium interficeret, et postmodum ei sanguinem ad bibendum cum scypho aureo deferret. Est etiam maius peccatum auferre quam furari, quia maior est superbia.



CAP. LXIu.---De ultione inimicorum.

Nullo modo ualet aliquis tam bene se ulcisci de  inimico suo, quam hoc illi auferendo cum quo sibi malum ingerit; si uero malum pro malo ei reddatur, malitia augebitur, nec inde quisquam ultus fuerit, imo eam adauxerit. De hoc profecto nemo se uindicat quod plus auget, quam minuat. Qui uero bonum pro malo suo reddit inimico, tunc de malitia se plene ulciscitur, quia destruit eam, auferens ei locum suum ubi manebat, uidelicet illius animum qui aliquando ad bonum conuertitur; aut si non conuertitur, penitus ei pena infernalis augetur, et inde ualde ultus est.



CAP. LXu.---Qualiter fiat oblatio altaris.

1. Dominus dicit in Euangelio cuilibet offerre uolenti: Si offers munus tuum ad altare, et recordatus fueris quia frater tuus habet aliquid aduersum  te, relinque ibi munus tuum ante altare, et uade prius reconciliari fratri tuo . Hoc autem duobus modis debet intelligi: ille namque qui fecit iniuriam iusto iudicio debet pacem inquirere, nec magnam fecit perfectionem, imo peccaret, nisi hoc ageret.

2. Cum autem aliquis sibi iniuriam fecerit, et postea factor eiusdem maleuolus fuerit, tunc est perfectio ut pacem inquirat. Sic enim iehsu Christus egit in cruce: prius suis crucifixoribus condonauit, antequam ab illo requirerent. Propterea debemus credere quod similiter in illo sermone euangelico precipit et uult ut ita fiat.

3. Rursus quisquis alii fecerit iniuriam, si postulet ab eo ueniam, ille uero nullo modo sibi  uelit indulgere, Deus uertit sententiam super istum de malefacto, nec propter aliud peccatum quisquam Deo demandat ne sibi indulgeat, nisi cum suo non uult dimittere inimico.



CAP. LXuI.---Quomodo amens custodiatur

1. Aliquando turbatur homini cerebrum, sensusque mutatur, abnegat etiam, iurat, ignorans omne bonum atque semetipsum. Si uero in illa perturbatione moriatur, credi nequaquam debet ut ideo damnetur, si antea dum conualesceret non erat in crimine, et a malo se conseruans Deo adhereret. Deus enim est fidelis, et iudicabit eum secundum memoriam sanitatis.

2. Tale uero consilium foret ei necessarium qui hac infirmitate detinetur, ne quis eum ad sanctos  duceret. nec alibi nisi quominus posset. Populus enim inde rident, et in ecclesiis amittunt suam orationem; quin etiam uerberatur et omnino turbatur ei cerebrum, crescitque infirmitas et est magnum peccatum: uerumtamen in quadam domo deberet secretius teneri, temperate custoditus a frigore et a calore, et amici sui orarent pro illo.



CAP. LXuII.---Ne aliquis laicus clericos inaniter reprehendat.

1. Aliquis laicus propter peccata sua defendenda dicit aliquando: Cur peccant clerici scientes Scripturas atque secreta Dei? uir autem sapiens hoc modo ei respondeat: Amice, quandoquidem clerici reatum agnoscis, sapientior illo es circa rem  huiusmodi; cur ergo non caues ne illud facias unde alium reprehendis? Scriptura cordis quam Deus tibi immisit, tibi semper ostendit quid relinquere debeas uel agere; sic itaque scienter peccas ac si clericus esses.

2. Certissime scias quod nunquam tibi proderit, si alius pereat, et tu illum sequaris. Stultiorem enim rationem nemo requirat quam illius est, qui pastori suo dicit: A te requirar, si me ad perditionem deduxeris.



CAP. LXuIII.---De consilio dato unicuique.

1. Plus conqueritur homo multoties de hoc quod sibi non expediret, quodque Deus ab eo nunquam requireret, quam de cetero propter quod damnabitur. Quemadmodum ille qui dicit: Non habeo  censum cum quo Deo seruiam, uel unde eleemosynas faciam.

2. uir autem sapiens ostendat eum locupletem hoc modo, quatenus ei dicat hoc: Tu itaque, frater, cum ita sis pauper, quo pretio pedem, uel quodlibet membrorum tribueres? forsitan respondebit: Nullo, Domine. Item: Oculos quanto censu a te erui permitteres? uix dicet: Pro tanto. Sapiens uir potest ei dicere: Multum igitur es diues quandoquidem pro magno censu non dares quod possides. Diligenter itaque membra custodi, sed tantum ea dilige ne perdas ea perenniter in inferno.



CAP. LXIX.---Qualiter se habeant uiri religiosi cum aliquis infert malum.

 1. Cum aliquis infert malum religiosis, et ipsi clamorem ad Deum faciunt legentes maledictiones pro suis malefactoribus, tunc quasi interdicunt Domino ne sumat inde iustitiam. Deus autem qui presto aderat ad faciendam uindictam respondet eis: Reuertar itaque, quoniam me non exspectastis, et uos ipsos ulti estis maledicendo.

2. Prius enim malefactor conueniri deberet quare hoc egisset. Si uero responderet se fecisse propter inopiam, religio ei succurreret; si autem propter superbiam hoc egisset, uniuersus claustri conuentus Deum ex toto corde rogaret ut hoc ei dimitteret; et aut illum Deus conuerteret, aut suam ab eo iustitiam sine dilatione sumeret.



CAP. LXX.---Ne liceat cuiquam, uel pastori, aut discipulo, claustrum suum exire causa orandi.


1. Pastori licet mittere discipulum suum ubique pro sua religione sustinenda. Si uero discipulus causa orandi Ierusalem adit, uel quoslibet sanctos, sua deliberatione uitam suam abnegat, ignorans bonum ad quod uenerat. Nam pecuniam illuc ferre non ualet nisi diu ceteris eam furatus fuerit.

Postremo quomodo perget Romam uel alibi qui sibi pedes abscidit?

2. Tandem cum pastor et uniuersus conuentus absoluunt discipulum inobedientem causa illuc abeundi, nequaquam eis sufficit ut ipse solummodo a Deo discedat, nisi simul omnes peccati sint participes, abitque discipulus in infernum liber ut  sibi uidetur, quoniam ab eis absolutus est. Si enim excommunicaretur, formidaret iugiter et forsitan reuerteretur.

3. Si uero pastor causa orandi quopiam proficiscitur, ille penitus claustrum absque retentaculo perforat, dicens aliis omnibus ut similiter faciant.



CAP. LXXI.---Qualiter sermo diuinus audiatur.

Cum aliquis sermonem audit Dominicum, quamuis totum retinere non ualeat, tantum proficit cum sibi placet, quantum deficeret si displiceret. At saltem quisque tantum eniti deberet ut inde retineret unde posset anima uiuere, donec iterum loqui de Deo audiret: quemadmodum aliquis ad mensam residens tantum de cibo sumit, ut ad aliam comestionem  attingere possit. Utrique enim necessarium est ut comedat tam corpori quam anime, et neutrum diu ualet uiuere postquam ei cibus omnino deficit.



CAP. LXXII.---De bono quolibet, qualiter, uel quemadmodum fiat.

1. Multis exemplis quisque posset animaduertere; quidam enim radendo bonum suum metiuntur, quidam autem accumulant, nonnulli etiam additamenta ponunt. Quando bonum fit retrahendo, nec cum magna uoluntate, tunc fit radendo; cum opus bonum placet, placere et delectari est cumulus boni. Item nonnullis ob maiorem perfectionem displicet, quia melius non egerunt, et ecce additamenta. Huiusmodi uero bonum cumulatum et coagitatum  ac supereffluens debet homo Domino reddere, qui comparauit eum carissimo pretio sui sanguinis.

2. Rursus malum ita crescit, dum placet, sicut et bonum: quamobrem maius peccatum est suum inimicum occidere quam amicum. Nam de interfecto amico unusquisque iratus est, et a Deo dimittitur (quoniam homo inde ex corde penitet. Tantum uero placet alicui se inimicum suum occidisse, quia uix inde ualet ad indulgentiam peruenire: et postquam inde etiam iudicium sumpserit, deinde in corde suo dicit: Deus, benedictus sis qui me de isto ad penitentiam peccato adduxisti. uerumtamen multum mihi placet illum esse mortuum qui mihi nocebat. Et dum hoc considerat, nunquam tam  longe fuit a penitentia.

3. Est enim penitentia, ut quisque peniteat, quam Deus solummodo homini per gratiam suam attribuit. Nam presbyter faciens iudicium prius peccatorem interrogat utrum penitentiam afferat, uel ei peccatum displiceat? Si ipse respondet: Minime penitet, quod iudicium potest ei facere, nisi peniteat? Si uero dicat: Penitet me, potest eum iudicare et penitudinem concedere, quam Deus illi tribuit, uidelicet ut semper inde peniteat.



CAP. LXXIII.---De maiore labore quem patitur aliquis in modico bono, quam si bonum esset magnum.

1. Maiorem laborem patitur aliquis in modico  bono, quam si bonum esset magnum: nam paruum bonum minime perducit hominem ad perfectionem diuine dilectionis in qua requies est, sed magnum bonum facit eum ibi peruenire.

2. Quod si quis querat quod bonum est paruum uel quod magnum? quisquis bona facit opera, potest hoc in semetipso uidere, nam alii non expedit scire. Si bonum ei placet, et in requie manet dum illud operatur, magnum est: si autem displicet et in inquietudine consistit, paruum est bonum.



CAP. LXXIu.---De iracundia et anxietate nequam hominis, et de gaudio et dulcedine uiri iusti.

Malus homo plorat iracundia et anxietate; uir  autem bonus plorat gaudio, et dulcedine aliquando. Malus uero minime uult egredi de tribulatione in qua consistit ita ut moriatur; timet enim ut in inferno sibi augeatur: iustus autem ex dulcedine in qua manet spe maioris migrare desiderat. Potest etiam unusquisque scire quod magnum erit gaudium quando ridebit homo cum Deo, quandoquidem in presenti tantum est, dum lacrymatur.



CAP. LXXu.---De differentia uiri iusti, et nequam hominis.

1. In multis sunt similes uir bonus et malus. Ambo possunt uigilare, ieiunare, eleemosynas dare et alia bona quamplurima facere; bonus autem  potest ex corde dimittere, malus uero minime.

2. Quemadmodum si cuilibet uiro ditissimo diceretur: Prebe unum obolum aut interficieris, facile preberet eum pro uita saluanda. Si quis autem diceret alicui pauperi: Da mille marchas argenti, uel suspenderis, suspendi posset, et nunquam eas tribueret, quoniam non haberet. Sic et uir bonus est tam opulentus in bono, quod minime grauatur dum ex corde dimittit: tantum repletur indulgentia, quod antea condonat quam ab eo postuletur. Malus uero tam pauper est in bono, quod nullatenus hoc ualet agere, nec etiam credere quod a bono perficiatur.

3. Est autem aliquis qui ob superbiam respuit indulgentiam, cum a uiro iusto sibi impenditur,  dicens: Non curo ut mihi dimittas. Qui uero remissionem exhibet eam nolenti recipere, sic agit ac si prunas super caput et humeros ei perflaret. Tantopere superbienti atque dedignanti pena infernalis augetur.



CAP. LXXuI.---De penis quas patiuntur iniusti.

1. In hoc potest intelligi quod magne fuerint pene quas impius patietur. uult enim Deus ut sui fideles in hac uita tribulationes sustineant pro suis peccatis redimendis, quibus suam mortem addidit atque suum laborem ad illorum redemptionem. Cumque mors illa nichil prodest perituris, imo penam eis adauget: nec propter peccata sua laborem tolerant quem Deus recipiat, imo quantum preualent ea faciunt, et inde iusti sese custodiunt. Sciri  potest itaque quod magnam penam sunt habituri; sed uoluntas peccandi aufert eis formidinem pene.

2. Tam fidelis est Deus quod mauult a se postulari magnum aliquid quam minimum. Cum uero minus ab eo postulatur, uidelicet huius seculi diuitie, quandoque denegatur: maius autem si quis ab eo bene petierit dabit sine dubio, uidelicet suum regnum: et ut trahat ad melius, subtrahit aliquando deterius.

3. Quisquis in pace et gaudio sustinet, cum necessaria uictui non habet, nondum perfecte est abstinens, attamen bene facit; sed tunc est abstinentia perfecta dum habet coram se quod corpus  concupiscit, et inde se continet ne eo utatur. In hoc autem maior est abstinentia, quod aliquis minus appetit de rebus huius seculi.



CAP. LXXuII.---De boni et mali magnitudine.

1. In magnitudine boni est aliquando mali magnitudo: nam qui Dominum plus agnoscit , ualidius delinquit cum ab eo dissentit. Propter hoc, tam magnum fuit diaboli peccatum, quia tantopere Dominum cognoscebat; et deinde peccatum Ade, quoniam in tanto bono consistebat. Similiter unusquisque homo quo amplius ei Deus bona sua tribuit corporaliter uel spiritualiter, maiorem iniuriam facit, cum ab eo dissentit. Hoc etiam debet immittere magnum timorem omnibus hominibus, quod angelus benignus pro  quadam mala cogitatione factus est diabolus, et cecidit perenniter. Quid igitur fiet de homine qui quotidie malum cogitat et operatur?

2. Maius bonum arbitratur malus homo se facere pro Domino cum ad tempus a malo se abstinet, quam bonus dum assidue bonum operatur. Quicunque enim iustior est, magis omne bonum suum despicit, quamuis carius habeat quam alius quod uidetur esse contrarium. Sed hoc modo debet intelligi: Quisquis amplius elaborat pro Domino et magis in bonis enititur operibus, in tantum incitat cum sanctus Spiritus quod opera que facit paruipendit, quia nequit ea facere meliora, uideturque sibi tardari, quia totum non ualet agere quod ei sui  spiritus uoluntas suggerit.

3. Ita facit Dominus uirum iustum paruipendere bonum suum, ne illud amittat. et illud tamen tantum diligit quod nullo modo uult ab eo separari. Quisquis autem hoc non intelligit, non multum de diuina dilectione sensit.



CAP. LXXuIII.---De timore uir sapientis quem habet erga bona diuina.

1. Magis pertimescit uir iustus de bonis in quibus est ne se coram Deo accusent, quam de criminibus que fecit dum esset in seculo. Nam de criminibus bene nouit unusquisque quod dimissa sunt, ita tamen ut inde peniteat, nec deinceps ad ea redeat: bona uero multis modis homo potest perdere, si alium inde despiciat, aut ea ex se arbitretur habere;  uel si dignum se credat quia sibi tribuit Deus facere ea; siue putet quod propterea debeat a Deo saluari, aut si laudari appetat, ut inde Deo honorem auferat, seu propter aliam remunerationem faciat quam in hoc seculo habeat.

2. Multis etiam modis aliis damnatur aliquis propter Dei beneficia, propter eius sacrum eloquium, et propter sancte Ecclesie sacramenta, quoniam aliquis accedit ad ea cum sit indignus. Maiorem enim penam patietur qui pro bono et malo peribit, sicuti falsi Christiani, quam qui pro malo tantum damnabitur, quemadmodum increduli.

3. Cumque Dominus protegit fidelem suum ab omnibus insidiis bonum impedientibus, gratior est ei et amplius eum laudat quam quia donat sibi crimina  que fecit in seculo. Ipsa namque remissio foret ei damnatio nisi a Deo defenderetur, quemadmodum in Euangelio, seruo qui dimittere alii noluit

Deus autem tam sapiens est custos, quod bono suo malum adiici non permittit: cum uero aliquis sibi illud attribuit, Deus eum in manus inimici tradit. ualde autem decipitur qui pro bono suo reprobatur.



CAP. LXXIX.---De reprehensione uerborum stulti qualiter ei uir sapiens respondeat.

Aliquis stultus dicit hoc: Satis esset mihi mansisse uno anno in religione, tantum ut me Dominus in fine in bonis operibus inueniret, et possem esse confitens. uir autem sapiens hoc modo sibi respondeat:  Frater, uis ut post mille annos a gloria sua te Deus proiiciat? an ut te perpetuo saluet? Forsitan respondebit: Salutem exopto. Itaque cum sine termino et absque fine uis a Deo saluari, cur ei uis interponere terminum uel intermissionem ad suum seruitium faciendum?



CAP. LXXX.---De consilio dato unicuique ne aliquis stultitia sua bona differat operari.

1. Summa stultitia est ut homo differat peccata sua confiteri, Dominum exorare, eleemosynas dare usque ad finem uite; studiose enim et pro posse suo Dominum impugnat aliquis triginta annis uel quadraginta, et postmodum quamcitius uult ut Deus sibi remittat. Tantumdem autem ad minus  deberet elaborare ad faciendam concordiam, quantum elaborauit ad discordiam: amplius enim quisque moratur ad abluendum aliquod quam ad contaminandum.

2. Postremo uero in nullo opere tanta incolumitas uel tanta uis est homini necessaria, quanta ad Deum deprecandum, et ex toto corde diligendum. Cumque corpus deficit atque memoria sibi minuitur, quomodo eum exorabit ac confessus fuerit? Magis enim laborat aliquis solummodo in oculis suis aperiendis cum ualde infirmatur, quam si una die pergeret dum conualescit. Nec est rectum consilium cum aliquis dicit: Ego Deum deprecarer, nisi egrotarem. Illi qui benefecerit respondet Dominus: Cur alias orationes requiris nisi me? Ego  sum hic tecum, meum peragens officium. Si uero negligenter egerit, dicit ei Deus: Bene scio qualiter egeris dum esses sanus.

3. Quin etiam non expediret homini ut in fine suo haberet unde sibi uel una eleemosyna fieret uel quo inuolueretur: magis enim una sibi proderit si sanus eam fecerit, quam innumerabiles facte post mortem suam; et uix diligetur ab alio magis quam a semetipso.

4. Tantum enim stultus est aliquis, quoniam omne quod possidet uult esse bonum, tam maius quam minus. uerumtamen de anima que totum gubernat, operibus dicit: Sit cuiuscunque possit: nam in potestate inimici eam tradit, cum a malo minime se custodit.



CAP. LXXXI.---De festinantia ad bonum faciendum.


1. Omnibus horis atque etatibus multum Deo placet, si quis ad eum conuertitur: sed dum aliquis est iuuenis et corpus uiride, sanguisque feruescit, omnino placet Domino si quis ei seruire incipiat, membra retrahens a malo quod possunt agere, et ad bonum ea conuertens. Tunc enim fit hostia uiua et Deo placens.

2. Ideoque deberet quisque festinare ad bona opera facienda, quoniam ille qui unam orationem amittit uel aliud bonum, nunquam deinceps illud recuperabit, quemadmodum tempus preteritum retro redire non ualet. Nec tamtummodo reddet homo rationem Domino de superfluis cogitationibus uanisque  sermonibus ac malis operibus, sed de bonis que deberet agere, dum mala perpetrat. Quoties enim quisquis non agit que Deo placere cognoscit, criminaliter peccat: nec de hoc solo peccato ualet quispiam agere penitentiam, nisi Deus ei remittat per gratiam suam.



CAP. LXXXII.---De graui tentatione cuiuslibet iusti.

1. Aliquando contingit uiro iusto grauis tentatio in oratione sua; et ecce cum ipse dicit: Domine Deus, adiuua me, tentationes ei crescunt. Dominus uero respondet illi spiritualiter: Modo te adiuuo; quanto ualidius tentaris, tanto melius tibi subuenio, quia te uinci a tentationibus non permitto, nec uales aliter coronari nisi legitime certaueris: quid enim tibi modo faceret consolatio, donec  angustias pertranseas, et quam tibi necessarius sim agnoscas.

2. Fidelis autem Deus est, nec tantum uult suum onerare iumentum, quamuis uideat ualidum, ut ei spina frangatur, nec uerberat ut illud prosternat, sed ut in uiam reducat et citius pergat.



CAP. LXXXIII.---Item de eodem.

Hac ratione uir iustus ualidius tentatur quam alius, quia magis sibi displicent tentationes. Non enim peius cogitat ceteris qui malam uoluntatem sequuntur, sed quanto melior est, tanto magis sibi displicet mala cogitatio, et amplius inde se reum existimat quam alius, dum mala opera perpetrat.



CAP. LXXXIu.---Item de eodem.


1. Eodem modo placet Deo cum uir bonus suffert tentationes, quemadmodum placet quia gratulatur de uisitatione diuine dulcedinis: quod hoc exemplo potest animaduerti: Quisquis uxorem habet, si eo absente alius cum illa de adulterio loquatur, nec illa consentiat, nullatenus eam ideo minus diligit quando reuertitur; imo tantumdem placet ei quia sese defendit, quantum placet gaudium quod habet quoniam ipse uenit.

2. Milites etiam cuiuslibet munitionis si se ab aliquo defendant exercitu, absente suo domino, tantum placebit aduenienti domino quia sese defenderint, quantum quod habebunt de suo aduentu gaudium. Similiter placet Deo quando uir bonus  suffert tentationem, et postmodum in ipso Deo gratulatur.



CAP. LXXXu.---Qualiter aliquis a bono aliquando retrahendus sit.

1. Est aliquis cui melius est ut a bono retrahatur quam a malo. Non est enim necesse ut uiro bono dicatur: Caue ab homicidio uel ab aliis criminibus. Si enim bonus est, cauet quantum ualet.

2. Sed cum bonum operatur, tunc debet ei dicere quandoque pastor a quo regitur: Melius posses hoc agere, quatenus discipulus eo magis humilitatem custodiat, quia reprehenditur atque retrahitur ab ipso bono.



CAP. LXXXuI.---De bono humilitatis cognoscendo.

1. In hoc potest uideri bonum humilitatis: nullus  enim tam peccator est, si ex corde se humiliat, quin eum Deus iustum faciat. Multum igitur adauget uirtutes uiri iusti, quandoquidem omnia delet mala peccatoris: et ualde Deo placet quando iustus sese humiliat, cum sibi tantum placeat de peccatore, quia cum eo concordat.

2. Superbia econtra uirtutes destruit cum se uiro bono inserit. Sciri potest itaque quia malos peiores reddit.

3. Multum debet homini placere in bona uita diu uiuere; multos enim dies tribuit ei Deus cum tanta gratia, quia si quilibet malus unum ex illis in fine uite sue haberet, absque dubio saluus fieret. Magnum igitur erit fidelis premium qui quotidie lucratur Dei regnum, quemadmodum malus acquirit  infernum.



CAP. LXXXuII.---De recordatione peccatorum quibus uir religiosus fuit aliquando corruptus in seculo.

1. In hoc cognoscit religiosus peccata in quibus erat in seculo, quia contingit aliqua dierum ut defleat, et in tantum se accuset quod Deus eum faciat ab omnibus criminibus immunem. Sed post bonum cordis affectum inuenit in se peccata innumerabilia ipsa die qua defleuerat, quamuis post penitentiam non sit lapsus in crimen. In quo potest intelligere peccata in quibus erat in seculo, quando cum Deo minime concordabat.

2. Aliud est uincere semetipsum, et aliud uinci a  semetipso: qui uitia calcat, seipsum superat; qui a uitiis prosternitur, a semetipso deuincitur.



CAP. LXXXuIII.---De admiratione celestium gaudiorum.

1. Hoc erit mirabile in celesti gaudio cum ceteris bonis. Omnes electi pariter ibi adfuerint; nullus precedet alium quamuis prior natus sit et obierit; nullique uidebitur tarde se illuc aduenisse. Omnes enim simul uidebunt qualiter diuina Prouidentia in regno celorum adfuerint, antequam mundus fieret.

2. Cognoscent etiam quomodo pro peccato suo illud gaudium amiserunt, quod postmodum eis Deus per gratiam suam restituit, et sicut laudabunt Dominum, quia salus eorum fine carebit, laudabunt  etiam quia nunquam habuit initium in conspectu Dei.



CAP. LXXXIX.---Qualiter Deus honoratur tam in reprobis quam in electis.

1. Eodem honorabitur modo Deus in reprobis quemadmodum et in electis. Sicut aliqua potestas prelians cum alia, si potest eam in prelio deuincere et in carcerem suum mittere, tantum honorem habebit in deuictis inimicis, quantum in premio quod dabit suis coadiutoribus: sic erit laus Deo pena quorumdam et salus aliorum.

2. Sed adhuc erit aliud, quia misericordiam faciet Deus in his qui peribunt, non eis, sed in eis faciet eam ceteris. Quemadmodum si aliquis malignum raptorem destruit, magnam miserationem  facit in eius destructione populo, quem malus opprimebat: sic Dominus in reprobis misericordiam faciet electis suis, quia remouebit hos ab illis ne deinceps eos affligere ualeant.

3. Hanc misericordiam iehsu Christus fecit discipulis suis quando corporaliter ab eis recessit, et inde Iudam amouit. Nimis enim illos uexaret si cum ipsis remaneret. Sed dum Deus corporaliter adesset, ipse permittebat ut Iudas expensam deferret, quatenus ceteri essent expediti, ut et latro occupatus esset in nichilo in quo suum habebat animum.



CAP. XC.---De diuinis miserationibus erga animam.

 1. Beatus est cuius peccata nullus uidet nisi ipse, et Deus: hec est enim una de magnis miserationibus, quas sese diligenti Deus exhibet. uitia que habet in se, minime Deus delet ex toto quandiu uiuit in hoc seculo, sed tegit ea quemadmodum tegitur ignis a cinere; nec ea uidet alius nisi Deus et uir bonus. Cum uero Dei famulus ea cognoscit, a semetipso dissentit, et illa discordia pacis est initium.

2. Postremo bonum quod Deus immittit in eo per gratiam suam ostendit populo, facitque uirum iustum laudari, ex hoc quod nichil ad illum attinet. uerumtamen omnis honor est Domini: nullus enim bonus estimaretur, si alius uideret quod ipse quandoque meditatur.

 3. Multoties enim uidetur aliquis ubi non est, et non uidetur ubi est: corpus in bonis uidetur operibus, cor autem longe est ab eo. Propterea Deus facit magnam misericordiam, quia celat hominis cogitationes.



CAP. XCI.---De Dei misericordia et eiusdem iustitia que aliquando displicet homini.

1. Aliquando displicet homini Dei misericordia, aliquando uero eiusdem iustitia. Hoc modo continget aliquem impium esse in qualibet patria, dicetque populus: Cur patitur Deus malitiam istius? minime deberet pati. Tu uero qui conquereris, de temetipso quid dicis? fecisti nunquam aliquid insipienter? quod si feceris, uin'ut te Deus disperdat? Respondebis mihi: Nolo. Itaque cum tibi  non displiceat quoniam a Deo toleraris, cur accusas in alio suam misericordiam, cum similiter tibi sit necessaria? Malitia hominis debet tibi displicere, sed Dei misericordiam debes admirari et ex toto corde laudare.

2. Alio modo displicet homini iustitia Dei. Certum est quod super omnia deberet Deum unusquisque diligere; quisquis autem hoc non agit, saltem placeat ei semper amor qui sibi confertur diuinitus. Item si ualde non placet, caueat ne displiceat sibi, et hoc ei sufficiet. Respondebit aliquis: Nunquam mihi displicebit amor quem Deus mihi exhibet. uerumtamen hoc intelligat: Toties incidit homo in hanc displicentiam quoties ei displicet dispositio diuina et iustitia in qua Deus uult illum tenere  cum egritudine uel paupertate, siue angustiis quas sibi immittit, ut deserat malum et fac at bonum.

3. Propterea hec uirtus est homini necessaria pre ceteris omnibus, quatenus recto corde concordet cum omnibus diuinis actibus atque sermonibus, nullumque reprehendat. Propria uero displiceant opera unicuique, quia cuncta sunt inutilia; et laudet ea que Dei sunt, a quo bona fiunt.

4. Quisquis autem hoc ignorat, sese prorsus accuset: peccata quippe sua impediunt, quoniam hoc non intelligit: Et in nullo potest aliquis melius cognoscere se esse peccatorem, quam in hoc quia non uidet secreta Dei, que sunt apertiora quam dies  his qui recte uiuunt.



CAP. XCII.---De magna misericordia quam facit Deus homini iusto.

1. Tantam misericordiam facit Deus super uno iusto qui diu in bona uita permansit, cum eum saluat, quantam super aliquo peccatore, qui circa finem uite sue conuertitur. Quod si quis querat quomodo hoc esse ualeat quin sit maior misericordia salus peccatoris, qui pro ea nullum laborem pertulit, quam iusti, qui diu laborauit, nos ei respondeamus: Non est solummodo tanta misericordia salus iusti, sed etiam maior. Certum est enim quod in eadem peccata in que cecidit alius uel in peiora corruisset iustus, nisi semper diuinis manibus teneretur.

 2. Corruptio namque uitiorum est in cunctis hominibus dupliciter. Itaque Deus facit iusto suam misericordiam, cum eum protegit ne peccet, et ei tribuit delectabiliter uiuere in operibus iustitie, postmodum illum saluans per gratiam suam. Nonne maior est uirtus ut ignis et calor uitiorum non ardeat ubi adest, quam si penitus defuisset? Tandem iustus pena carebit quam alius patietur pro peccatis suis siue in hoc seculo, siue in igne purgatorio.

3. Ecce alia miseratio: propter hoc etiam Deus facit maiorem gratiam super iusto, cum eum saluat, quam super alio. Qui enim iustior est, maiorem habet necessitatem maiusque saluandi desiderium. Ille uero qui subuenit homini necessitatem patienti  et mendicanti ex eo quod optat, maiorem facit misericordiam quam si subueniret alii curam non habenti. Impius uero nullum habet affectum nec curam salutis; iustus suspirat et plorat quoniam inde abest. Quamobrem maior est misericordia ut Deus eius desiderium adimpleat.



CAP. XCIII.---De extollentia diuitiarum Dei.

1. Tanta est altitudo diuitiarum Dei, quia si de illo nichil amplius sciret aliquis, nisi solummodo scriptum reperisset, quod semel in celo totius mundi meminisset, magis deberet homo Domino deseruire pro illa sola memoria, quam seruiat ei pro omnibus que fecit, et quotidie facit ad salutem hominis.

2. Item si Deus dixisset: Illos, qui fecerint  uoluntatem meam sine fine saluabo. Et ab eo quereretur: Domine, dic eam nobis. Ipse uero minime diceret, nec ab aliquo fieret, tunc posset homo qualemcunque excusationem habere de peccatis que facit per superbiam, possetque dicere ueniens ad iudicium: Ego malum non egissem, si scirem quod Deo displiceret. Deus autem minime suam celauit uoluntatem; prius per patriarchas et prophetas eam annuntiauit; ipse etiam in terram adueniens penitus eam locutus est, et postmodum apostoli, ceterique doctores; adhuc dicit eam unicuique homini in conscientia, quando tribuit ei discretionem boni et mali.

3. Quin etiam diuina precepta sunt tanta dulcedine  plena, quia, quamuis ea Deus non dedisset, homo deberet ea rationabiliter ab eo postulare et dicere: Domine Deus, concede nobis hoc agere, quod nobis erit leuius nos inuicem diligere, et in pace consistere. Itaque, cum Deus hoc precipiat, nonne est multum crudelis et magna pena dignus quisquis non uult hoc agere?



CAP. XCIu.---Qualiter sit corpus Christi accipiendum.

Hoc rationabiliter dici posset communicare uolenti: Frater, uis recipere corpus Iesu Christi? uis etiam ut totum Deus se tibi prebeat? Si hoc desideras, Deus paratus est ut se totum tibi tribuat tali pacto, ut totum ei similiter te prebeas, quandoquidem illum habere totum exoptas. Considera  quoque in corde tuo si Deus ultra modum aliquid requirat, quia tibi dicit: Te totum mihi da, ego me totum tibi dabo. Et tu frater quod illi tribues retinebis, eritque tuum. Ceterum quod retinebis, nec ei dare uolueris, erit in perditione. Qui enim amat animam suam perdet eam, et qui perdiderit, lucrifaciet eam, quemadmodum dicit Euangelium .



CAP. XCu.---De cogitatione necessaria circa finem.

1. Cum hac cogitatione oporteret unumquemque surgere, atque cubare et omnia opera sua facere, ut semper uoce cordis diceret: Domine Deus, hodie tantum me defende, ne discedam a te; heri quippe non me bene continui, sed hodie me modis omnibus emendabo, quandoquidem finis meus adest:  et quasi coram oculis suis mortem teneret, quotidie quoque bona opera faceret pro unius diei induciis, quasi, ut ita dicam, pedem teneret subleuatum causa mutandi in aliud seculum.

2. Postremo cum in egritudinem uenerit et cognoscet non diutius se uicturum, postquam confessus fuerit et penituerit de peccatis suis, conuertat cor suum ad gratiam Iesu Christi et ad amorem quem habet erga membra sua; meminerit etiam maioris boni quod ei Deus facere tribuit, et inde ei gratias agat; tandem cum memoria bonorum operum, cum fide quoque et spe salutis migraret ex hoc seculo.

3. uerumtamen unicuique necessarium esset ut ad hoc diu laboraret, et ut saltem auderet obire,  deberet quisque uelle in iustitia permanere: qui enim Deum diligit, aliquando migrare appetit ipsius uidendi desiderio, nec propter aliud debet aliquis uelle mori.



CAP. XCuI.---De caritate et excellentia caritatis.

1. uera caritas suum habet honorem in celo, et maiori excellentia, quia Deus est suus amicus, nec uult se degenerare. Ex omnibus que corporaliter aspicit, minus semper appetit, uiliora uestimenta, et deteriorem cibum, tantum ut quoquomodo presentem diem transire ualeat, et frequenter reuisere thesaurum thalami sui, uidelicet Iesum Christum, quem habet in corde suo.

2. Pluris facit rex huius seculi quemdam obolum, quam caritas uniuersas mundi diuitias: nunquam  enim meliorem uult habere domum quam celum. Potest etiam dici quod multum est cupida, cum totus mundus ei sufficere non ualeat. Quisquis autem eam habet, non curat ut aliquis de illo loquatur; magis uult absconditus et abiectus in hoc seculo permanere, obseruatque plenius diuina precepta; non enim terret eum aduersitas, neque paupertas. Rex uero celestis facit admirabilem pulchritudinem ipsius cunctis suis ciuibus, quia sese abiecit: unusquisque angelus scit melius laudare et honorare Dei amicum, quam mundi homines uniuersi.

3. Item multum placet uere caritati, quia Deus ei precipit inimicos suos diligere, leuius enim manet  dum eos diligit, quam si odio haberet; et penitus gratulatur, quia Deus ei iubet pro suis orare persecutoribus. Hoc etiam considerans maximam eis misericordiam faciet Dominus qui pro illo labores patiuntur, quandoquidem pro ceteris amicos suos torquentibus uult rogari, eisque uult misereri.

4. Hec sunt opera, et cogitationes uere caritatis. Sed fortassis dicet aliquis: Ecquis eam potest habere? Procul dubio hec est uia per quam sanctus Petrus ceterique electi ascenderunt in celum. Qui uero tantumdem uult habere, quantum unus ex ipsis, et sic saluari desiderat sicut et illi, nonne faciet quidpiam de hoc quod ipsi fecerunt? saltem tantum faciat. Credat absque dubio quod  facere deberet. Quod si bene credit, declinabit a malo et faciet bonum pro uiribus suis.



CAP. XCuII.---De gratia Iesu Christi erga electos.

1. Qui totum habet cor suum in gratia Iesu Christi, letatur. Quoniam Abraham ceterique Patres ueteris Testamenti descendebant in infernum cum morerentur. Si quis enim solis bonis operibus posset saluari, nunquam Moyses, nec sanctus Ioannes Baptista, et alii quamplures illuc descendissent, qui perenniter ibi adessent, nisi Dei Filius eos inde liberaret.

2. Opera quippe iustorum omnium qui sunt ab initio mundi usque ad finem, si cuncta forent unius uidelicet ab illo facta, malum quoque quod alii fecerunt esset bonum, et totum foret eiusdem,  adhuc ei non sufficeret ut uno tantum momento celestem uideret gloriam, si Dei gratia defuisset. Nullus enim ualet uiribus suis quidquam promereri nisi penam. Illi uero qui obsecutus est Domino amplius, satis Deus fecisset, si eum tantum a penis infernalibus liberaret, nec non etiam matri sue, quandoquidem omnes homines eas meruerunt pro peccatis in quibus nascuntur.

3. Hoc est autem summum cunctis hominibus consilium, ut unusquisque recte uiuat quo amplius potuerit, prestolando Dominum. Ipse uero quod ei placuerit faciat siue de pena, siue de salute. Quamuis enim certissime sciret aliquis se fore damnandum, non ideo oporteret ut a Dei seruitio cessaret.

 4. Quandoquidem iehsu Christus omnia peregit que humane saluti sunt necessaria, nec in illo defuerit quin homo saluetur, nisi in culpa uniuscuiusque, cur ergo aliquis suum subtraheret ei seruitium? uerumtamen non est Deus crudelis, sed fidelis, et saluabit obsequentes sibi. Bona uero opera, que Deus operatur in homine, ex gratia sunt, salusque similiter; et ex una gratia uult Deus ut speretur et alia. Qui uero primam respuit, id est bona opera, non est dignus secunda, hoc est salute.



CAP. XCuIII.---De honore iustorum.

Multis modis Deus se diligentem honorat. Maior quippe honor erit homini, quia Deus eum tantummodo gratia sua saluabit, quam si saluaret eum  bonis suis operibus. Nonne honorabilius esset cuilibet pauperi, si quidam rex abiret illum longe querere in alienam terram, eumque adducens ad curiam suam sibi consedere faceret, ac regni sui dominum constitueret, quam si pauper regem quereret? Similiter ouis, que perierat, nonne honorabilius rediit ad domum cum ipse pastor eam quesiuit, suisque humeris imposuit, quam si sua sponte uenire inciperet, nec alius eam deferret. Sic est maior honor homini, quia Deus est de eius salute sollicitus.



CAP. XCIX.---De inhonestate reproborum.

1. Hac etiam ratione potest intelligi dedecus et inhonestas reproborum; illi namque nulli rei culpam imputabunt nisi sibimetipsis, qui uoluntate sua  sese damnauerint. Deus enim neminem unquam damnabit, nec habet unde, nisi quis ei tradiderit: imo libenter eos saluat qui eum sequi desiderant.

2. Tunc homo delectatur in Deo, cum Deus primum delectatur in eo; tunc aliquis requiescit in Deo, cum Deus primum requiescit in illo; tunc homo Deum recipit, cum Deus est in ipso. Deus enim in nulla re ualet requiescere nec delectari nisi in semetipso, nec aliud Deum potest recipere. Nisi enim ita esset, aliud bonum Deus inuenisset preter semetipsum, in quo bonum est uniuersum.



CAP. C.---De securitate que debet haberi tantummodo in Domino.

1. In nullo potest inueniri securitas nisi in Deo.  Qui enim uitas sanctorum auscultat, et quos pro Domino labores perpessi sunt, nichil aliud sibi dicunt nisi quod itidem faciat. Eorumque passiones non sunt redemptiones nisi sibimetipsis; imo sunt terrores ei qui non uult illos imitari.

2. Similiter creature ratione carentes et assidue in Dominica dispositione permanentes debent homini magnam uerecundiam magnumque terrorem incutere, quoniam ipse ratione utitur, et tamen a diuina dispositione discedit: et sic in cunctis rebus terror inuenitur.

3. Sed solus iehsu Christus se diligenti dicit: Omnia opera mea feci pro te, tibi sum natus atque baptizatus, mea mors est uita tua, mea resurrectio  tua remissio, mea ascensio est tua glorificatio. Apparet itaque quod cetera omnia terrent hominem: et Deus solummodo qui pro eo passus est eumque magis diligit, securum reddit.



CAP. CI.---De questione discipuli facta ad pastorem.

1. Quidam discipulus quesiuit hoc a pastore nostro: Domne, cum in tot tantisque rebus ius diuinum defendis, qua ratione precepit Dominus filiis Isrel ut thesaurum ab Aegyptiis mutuarent secumque deferrent ? uidetur esse rapina. Cui respondit: Frater, hoc aperte iustum fuit; isti namque diu illis seruierant, isti uero pro seruitio malum illis retribuerant; iusto quoque iudicio Deus iustus iudex uoluit ut illi mercedem laboris  sui secum deferrent, quam isti sibi defraudauerant. Est autem alius spiritualis intellectus. Quod similiter membra Christi thesaurum sancte Scripture acceperunt a Iudeis remanentibus in Aegypto, id est in huius seculi tenebris.

2. Iterum discipulus idem hoc eum interrogauit: Domne, tu dicis quod Hierosolymitanam terram Deus dilexit magis quam aliam, in tantum quod de ceteris regionibus illuc amicos suos adduxit; ipse etiam ibi de uirgine natus est, et frequenter in Scripturis uocat eam terram promissionis. Mirum est itaque quia uoluit eam talem esse: non enim ibi sunt prata speciosa, nec optimi fontes, nec ditissima flumina; sed aqua in cisternis, asperitas etiam et calor magis quam in multis terris.  Hanc questionem pastor soluit hoc modo: Frater, in hoc potest considerari quam admirabilis sit dispositio diuina. Ideo namque corporalem inde remouit delectationem, ut amici sui in eo tantum delectarentur, et amor suus esset eis pratum, fons, flumen, et quodlibet aliud refugium. Nisi enim Deus sciret aliud seculum esse melius, nullatenus amicos suos illuc transferret, quin etiam nullo modo matrem suam deciperet.

3. Sed pro celesti gaudio presens subtrahit aliquando, non tamen eo modo quatenus amicos suos in hoc seculo tristes deserat ac desolatos, sed tantum quasi Deus hoc uult agere, quia tunc seruos suos in maiori tenet requie, cum mundus considerat quod ipsi laborem patiantur; magis enim  inde honoratur, cum in angustiis eos requiescere facit. Aliquando uero ut infideles erubescant, ostendit populo dulcedinem in qua corporaliter amici sui consistunt, dum cruciantur, sicut legitur de tribus pueris, qui benedicebant eum in fornacis igne ; alios uero quos ita non liberat corporaliter, ut fideles ibi sumant exemplum patientie, tantopere consolatur in spiritu, quod maiorem laborem patiuntur qui eos cruciant, quam serui Dei qui cruciantur.



CAP. CII.---De diuina dulcedine.

Multum est Deus dulcis Dominus; quoties enim aliquis uult cum eo humiliter loqui in oratione sua, Deus adest paratus ut hominis sermonem  audiat. Si quis autem uellet loqui secreto cum quadam seculi potente persona, posset fieri quod nequaquam ipsa die cum ipsa loqueretur qua ante eam uenisset.



CAP. CIII.---De doctrina salutari ad unumquemque.

Hoc debes intelligere quicunque cum Deo loqui familiariter exoptas, quod Deus non te exaudiet, nisi tecum fueris cum eum rogaueris. Nam quomodo tuus amicus ad te ueniret, si tu, cum eum inuitas, prior fugeres? Caue itaque ne uanis cogitationibus cor tuum discedat a te, et in oratione tua Deum presentem inuenies.



CAP. CIu.---De questione cuiusdam discipuli facta ad magistrum cum de oratione loqueretur, et de responsione eiusdem.

 1. Cum pastor de oratione loqueretur, predictus discipulus interrogauit eum qualiter esset ibi manendum. Cui respondit sermonem huiuscemodi: Moyses in oratione sua manus ad Deum erigebat, cum Iosue minister eius pugnabat cum Amalec, et quandiu manus eleuatas tenebat, populus suus uincebat: cum manus demittebantur, ille uincebatur: tandem Aaron et Ur sustentauerunt ei manus donec uictoria fuit perpetrata .

2. Alibi reperitur quod Maria Magdalene ueniens ad Dominum pro suorum remissione peccatorum, procidit ad pedes eius: cui Deus condonauit propter magnam dilectionem qua replebatur : nam antea diligebat eum, quam illuc aduenisset. Et ita Moyses manus leuabat ut magis  Deum diligeret et melius exoraret: Maria Magdalene inclinauit se ad pedes Iesu. Idcirco cum aliquis in oratione sua secretius fuerit, eo modo se adaptet quo Deum amplius diligere potuerit, uel sedendo siue stando, aut humi prostratus, siue flexis genibus.

3. uerumtamen secum ducat humilitatem, sine qua Dominus illum non audiet ad suam utilitatem. Cum enim ipsi discipuli sanctus Iacobus, sanctusque Ioannes Iesum Christum absque humilitate rogarent, respondit eis: Non est meum dare uobis sedere ad dexteram meam, uel ad sinistram, sed quibus paratum est a Patre meo . Estote alii quam modo sitis per humilitatem et dabitur uobis. Omnis enim uis orationis est in magnitudine  diuine dilectionis; amor uero diuinus locum suum non inuenit, nisi in humilitate, et ideo iehsu Christus humilitati promisit excellentiam in regno celorum, quia nichil aliud in terra reperit a quo diligatur.

4. In omnibus etiam operibus uult Deus ut tempus obseruetur et locus, nisi in oratione. Secundum tempus uult ut psalmos dicat aliquis, et de Deo loquatur, audiatque loqui atque laboret; et sic de ceteris. Nam propterea diuersa Deus dedit precepta, ne quis in seruitio suo fastidiret, possetque mutari ab uno in aliud causa maioris delectationis; sed in unoquoque opere uult ut semper eum quisque deprecetur, dicens in corde suo: Deus,  hoc tantum facio ut te diligere ualeam.

5. Alicui uero quodlibet agere uolenti dicit Dominus: Si uelles, ego tecum pergerem, teque iuuarem in hoc quod agere disponis. Tunc qui seculum diligit, respondet: Alii auxiliare, mihi uero minime. Hoc operibus dicit, quoties a diuinis preceptis discedit, et ob superbiam qua homo diuinam respuit societatem, respondet Dominus ei postmodum in oratione sua. Quia me noluisti habere in illo opere socium, ego modo precem tuam non recipiam.

6. In cunctis operibus placet disciplina Domino, sed penitus in oratione, hoc modo: Quando uir bonus Deum deprecatur pro tribulatione sui ipsius,  uel alterius, et tandem sic ad Domini uoluntatem suam conuertit, quod nec audet eligere, nec uult dicere: Deus, ita perfice; sed totum ponit in eius electione, tunc iustus in Dei permanet disciplina, unde oratio eius est commoda, quemadmodum fidelis discipulis in obedientia sui pastoris consistit, postquam semetipsum abnegauit, nec uult suam eligere uoluntatem.

7. Quisquis autem firmam habet fidem, sic laudat Deum ex eo quod sibi denegat, quemadmodum de cetero quod sibi attribuit, tam in rebus corporalibus quam spiritualibus. Sicut enim Deus censum prebet ut inde sibi seruiatur, ita subtrahit ut magis diligatur: et quemadmodum una uirtus unam uirtutem iuuamen tribuit ad salutem,  ita subtrahit aliam ne quis corruat in superbiam.

8. Omne bonum commune melius est quam aliud. Attamen aliquando rogat Deum aliquis pro suo familiari amico  hac intentione, quatenus consideret propter illam orationem se magis posse Dominum diligere. Quo enim amplius homo quodlibet appetit, eo maiori desiderio rogat eum qui sibi ualet inde subuenire; et quocunque modo quisquis ualeat ad Deum accedere, bonum est ei, uel rogando pro semetipso, uel pro amico, siue pro inimico, seu pro omnibus communiter.



CAP. Cu.---Item alia questio facta ad magistrum a supradicto discipulo.

 Rursus discipulus a pastore suo quesiuit qua ratione Scripture dicant: Laudate Deum, Benedicite Deum, cum Deus humana benedictione non indigeat. Cui ita respondit: Sancta Scriptura nichil precipit nisi ad salutem hominis; cumque ipsa admonet: Laudate Deum, Benedicite Deum, omnis utilitas ad hominem reuertitur. Quoties enim aliquis bono dicit animo; Deus, lauderis, Deus, benedicaris, Dominus respondet continuo: Et tu qui me laudas, lauderis; et qui me benedicis, benedicaris. Et hac ratione potest intelligi Deum hoc modo respondere, quia nullus ualet Deum benedicere, nisi prius a Deo benedicatur, et sua gratia preueniatur. Itaque cum benedictio prius a Deo proueniat  penitus, cum homo Deum benedicit, ipse suam auget benedictionem atque dilectionem.



CAP. CuI.---Quod sit perfectius Deum laudare quam rogare.

1. Perfectius est Deum laudare quam rogare. Ille namque qui laudat, adeptus est quod exoptat; iamque ministerium facit in terra quod ab angelis fit in celo: alius qui rogat nondum securus est, imo in dubitatione permanet.

2. Si quis autem recte uiueret semperque Deum diligeret, nunquam sibi necessarium esset eum rogare, sed laudare, et amplius absque dubio ei Deus impenderet quam ipse postulare sciret. Homo uero qui totum cor suum habet in Domino, multoties hoc considerat, dicens in spiritu suo: Domine  Deus, quid a te postularem? Multo plura fecisti propter hominem quam ulla creatura cogitare ualeret, temetipsum et cetera omnia dedisti accipere uolenti, et uoluntatem tuam facere desideranti. In hac cogitatione, uir bonus Deum laudat, nesciens quid ab eo requirat: sed quia propter fragilitatem suam nequit semper in hac consideratione permanere, iterum sunt preces necessarie.



CAP. CuII.---Item questio supradicti discipuli ad magistrum.

1. Rursus idem discipulus quesiuit ubi tot cantica noua inueniuntur que assidue cantantur in celo? Cui pastor dixit: iehsu Christus suos in Euangelio docuit discipulos, quod est canticum nouum  quod in celo canitur, dicens illis: Mandatum nouum do uobis, ut diligatis inuicem , hoc est caritas, que nominatur canticum nouum, quia renouat hominem, et de filio tenebrarum facit lucis filium.

2. Hec est caritas, que est in terra canticum nouum hominibus, et etiam in celo canticum nouum angelis. Quoties enim quemlibet electorum uident sursum ascendere, de ascensu illius canticum nouum concinunt; et si nichil haberent amplius, unde Deum laudarent, nunquam de illo solo ad finem peruenirent, quandoquidem super uno peccatore penitentiam agente gratulantur, ut ait Dominus in Euangelio . Penitus congaudent uidentes eum salutis sue consortem, atque scientes  quod ipse non deinceps delinquet. Cumque de Dei Filio uidentes eum carne indutum, et ascendentem in celum admirati sunt, dicentes: Quis est iste Rex glorie?  bene pre gaudio mirantur, cantantque nouum canticum, quando membra caput sequuntur.



CAP. CuIII.---De honore iustorum.

1. Multis modis honorabit Dominus quos saluabit; nam de omni malo quod agere possent, et pro Deo agere noluerunt, mercedem suam habebunt; de peccatis quoque que fecerunt unde a Deo conuersi sunt, gloriam et honorem possidebunt. Nam quanto amplius quisque peccauit, tanto magis aspiciet eum omnis celestis curia pariter dicens: uidete hunc,  admiramini hunc, qui totum infernum meritus fuerat, quem postmodum Deus bona militia et uirili certamine inde liberauit.

2. Quemadmodum miles, peracta uictoria, magnum habet honorem in ictibus quibus sese ab inimicis suis defendit, simulque laudatur de plagis quas sustinuit, quia se minime prostrauerunt: sic amici Dei honorem habebunt in uirtutibus quibus sese defenderunt, et in peccatis que in ipsis fuerunt, nec eos ad damnationem precipitauerunt. Et tunc adimplebitur quod Apostolus ait: Diligentibus Deum omnia cooperatur Spiritus sanctus in bonum . uerumtamen Deus non uult ut homo misericordiam eius uel istum honorem consideret ideo ut malum faciat, sed ut peniteat et bona opera  faciendo speret salutem.



CAP. CIX.---De amenitate in qua consistit uir iustus aliquando.

1. Nemo per scripturam, uel sermonem quem audiat, ualet intelligere delectationem in qua uir bonus consistit, nisi aliquid inde senserit. Tantum enim delectatur in Dei seruitio, quia, quamuis ueraciter sciret nunquam pro criminibus fore se damnandum, nullatenus ea faceret. Tantum placent ei uirtutes! Et quia cepit in terra celitus uiuere, multoties etiam in corde suo meditatur quam dulce erit, ut homo cognitus ad celeste regnum ueniat.

2. Sicut enim miles cum ad regis curiam uenit, et proceres eum agnoscentes eique assurgentes ad  sedendum inuitant, de illa susceptione gratulatur: sic placet iusto, cum ascendit in celum, et angeli cognoscentes eum, cum gaudio suscipiunt propter societatem quam cum ipsis habuit, quandiu fuit in hoc seculo suspirando, lacrymando, Dominumque collaudando. Pro hac sola cognitione, quamuis cetera deessent, uir bonus enititur ad bona opera facienda.

3. Alio quoque exemplo potest intelligi exspectatio quam habent angeli in hominis saluatione. Postquam diues aliquis sponsam suam federauit, diem qua uult suas celebrare nuptias, suis amicis notificat; eosque secum congregans, multis modis alloquitur de uxore ducenda, quatenus eam aduenientem honorifice suscipiant; ipse uero sua sponsalia  misit ubi illa moratur. Multum est autem imperita mulier, cum pro uno pomo, si a quodam garcifero sibi presentetur, respuit donum quod ei suus sponsus miserat, et ad illum ire recusat. Anima hominis est sponsa Christi quam pretio sui sanguinis lauit. Sursum ubi ipse est, eam cum amicis suis prestolatur ut sibi consociet: deorsum in terra carne sua reficit eam ac sanguine, ne moriatur fame. Nonne itaque est nimis stulta infelix anima, cum pro quodam pomo quod illico putrescet, id est seculi negotio, se uertit in mendacium, cum diabolo faciens adulterium, respuitque uestem caritatis quam iehsu Christus uult ei tribuere, cum qua procedat ad illum. Fidelis autem anima tantum  hanc uestem diligit quod antea totum corpus secari permitteret, quam ipsam desereret: quare ab angelis recognoscitur ueniens inter illos, et honoratur.



CAP. CX.---De casu angeli et requie iustorum.

1. Diabolus in celo nullam requiem inuenit, ubi requies est uniuersa, quoniam ibi a Deo dissensit. Abraham et multi alii, in inferno ubi tormenta sunt, nullam penam pertulerunt, quoniam ibi Deum diligebant. Ideo potest sciri nullam esse requiem nisi diuinam dilectionem.

2. Hoc idem contingit quotidie, quod malus homo nichil boni inuenit ubi bonum est; uir autem bonus, inuenit illud ubi non est. Hoc modo, cum aliquis Dei seruus cuilibet prauo homini subuenit in nomine  Iesu Christi, suscipiens eum in nomine iusti, tantum boni in eo sibi reperit, quantum credit. Malus uero cum uirum bonum aspicit, nichil in eo boni inuenit, quia nichil inesse credit: quemadmodum Iudas in Iesu Christo. Et idcirco bonum aliquis non credit in alio, quia non habet in semetipso; quamuis tantum boni nemo credere ualeat in uiro iusto, qui ualde Deum diligit, quin amplius habeatur. Si enim bonus est, Deus in illo habitat, et bonum Dei a nemine ualet comprehendi.



CAP. CXI.---Item de zabulo.

1. Si quis consideret cur diabolus tam cito de celo cecidit, aperte potest intelligere qualiter in supernis ageret, si Dominus ei permitteret: quandoquidem  deorsum in terra Dei Filium interfecit, uidens eum carne indutum.

2. Omnes quoque reprobi, qui nunc illum sequuntur, certi qualiter ei contigerit, euidenter ostendunt operibus, quia si tunc cum eo forent angeli in celo, similiter eum sequerentur. Et pro his omnibus boni uiri, atque angeli Dominum collaudant, quia propter honorem illorum, et ut melius cognoscant requiem in qua consistunt, uoluit Deus ut essent diaboli et pene infernales.



CAP. CXII.---De dono Spiritus sancti.

1. Idcirco iehsu Christus non dedit apostolis Spiritum sanctum, dum esset cum eis in terra corporaliter, quoniam ipse consolabatur eos, et erat eis Paracletus: et si tunc eis daret, quemadmodum  postea dedit, ceteri fideles possent hoc cogitare, dicentes: Non amodo Spiritum sanctum habebimus, sicut habuerunt apostoli, quia iehsu Christus amodo nobiscum non erit in terra corporaliter sicut fuit cum illis; sed in die Pentecostes misit eis de celo, ut exinde semper eum exspectemus.

2. Immisitque saporem eis in cunctis operibus suis: unde festiuitas illa potest uocari condimentum ceterarum festiuitatum. Opera quippe diuina, quamuis essent dulcia, forent eis insipida, nisi Spiritus sanctus in eos adueniret. Potest autem sciri quod magnam dulcedinem in semetipsis amici Dei sentiunt, quandoquidem amaritudinem aliorum dulcorant, cum eos suauitate sui sermonis tangunt.



CAP. CXIII.---De solemnitate Pentecostes.


Festiuitas Pentecostes potest comparari diei sancto Parasceues, quando Dei Filius inhoneste de Ierusalem eiectus est crucem collo deferens. Propter quod Pater celestis tantum honorificauit eum in die Pentecostes, quod magis ipso faciente, laudatus ac testificatus est ab uno discipulorum suorum , quam omnes increduli eum dehonestassent. Et certum quod propter illud dedecus honorem lucratus est: talis enim est patientia.



CAP. CXIu.---De differentia boni et mali.

Bonum quod agitur, quo amplius placet, eo maius est, et malum similiter. uerumtamen nemo malum in tantum concupiscit, quin alius bonum ualidius  desideret. Hoc autem exemplo potest intelligi. Nulla delectatione peccati, uel quolibet censu, uult aliquis in corde suo ab alio interfici; si uero dicatur cuiquam Deum diligenti: Aut a Domino discedes, aut interficeris, mortem sustinebit ac Deo adherebit. Potest igitur intelligi quia magis ipse diligit bonum quam alius malum.



CAP. CXu.---De auxilio sanctorum.

Hoc modo sancti auxiliantur rogantibus se. Cum aliquis beatam Mariam uel quemlibet sanctorum deprecatur, Dominus suscipiens orationem propter bonam deuotionem, ostendit hoc in semetipso eidem sancto, quasi diceret ei: Hanc misericordiam pro amore tuo feci me deprecanti. Nec debet credi quod aliquod nouum in celo Deo referatur:  nullus enim bonus spiritus aliquid nouit, nisi quod ei Deus ostendit. Cum uero sancti in Deo cernunt miserationes quas pro amore illorum facit, laudant eum gratias agentes, et una conspecta statim aliam aspiciunt, nec habent necessitatem rogandi, sed laudandi, atque diligendi, sicut ait Psalmista: Beati qui habitant in domo tua, Domine, in secula seculorum laudabunt te .



CAP. CXuI.---De remuneratione iustorum.

1. Nullus in hoc seculo ualet Deum cognoscere uel laudare digne: et quidquid prophete, et apostoli ceterique sancti de illo dixerunt, fere potest dici quod nichil est, et dedecus, ad comparationem diuitiarum Dei. Magis enim uni dabit electorum, quam cuncti potuerunt excogitare, nedum dicere.  Nunc etiam in presenti uita aliquis uir bonus tantum quandoque de diuina sentit dilectione, quod ipse nequit dicere, nec in scriptura ponere.

2. Cumque hoc quod habet in semetipso non ualeat homo totum cognoscere nec dicere, quid digne de Deo loqueretur respectu magnitudinis eius? Quin etiam de uno solo membro, si diligenter inspiciatur, nemo ualet rationem reddere cur os non audiat, cur oculus non loquatur, cur auris non uideat; cum hec tria in uno sint capite, et uno spiritu uegetentur. In hoc uir sapiens diuinam potentiam admiratur; stultus etiam non ualet auscultare quatenus hoc sit mirabile.



CAP. CXuII.---De mutua caritate regni celestis, et adimpletione eiusdem.

 1. Charitas non erit plena donec sit in regno celorum: sed tunc adimplebitur cum quisque electorum diliget unumquemque aliorum sicut semetipsum, et omnes alii diligent eum tanquam semetipsos. Postmodum uero pariter omnes tam angeli quam homines amorem suum conuertent ad Dominum, ipsumque magis diligent quam semetipsos: sed nunquam Deus uictus fuerit; nam magis unumquemque illorum diliget, quam omnes inuicem sese diligere nouerint, uel Deum diligant. Dabit etiam se totum unicuique non particulariter, sed integre: sicut multi homines solem aspiciunt, nullusque alii facit impedimentum, sed unusquisque totum habet.

 2. Sed multum est homo desidiosus: si enim certissime dignosceretur quod unus apostolorum Dei alicubi descendisset, et loqueretur ad populum, quam plures homines illuc concurrerent! Cur igitur illuc non curritur ubi sunt omnes? Idcirco debet eniti uir sufficienter edoctus bonis sermonibus, ut eos exerceat operibus, quatenus sibi placeant. Sicut enim fauus dulcior est homini illum comedenti quam aspicienti: sic sermo diuinus dulcior est anime illum perficienti, quam si auditu uel scripturis sciret, et minime perageret.



CAP. CXuIII.---Qualis debet esse uir iustus in meditationibus suis.

Bonum est ut uir bonus aliquando consideret  qualis futurus est in regno Dei: sed penitus bonum est ut assidue cogitet qualis debet esse in hoc seculo, quandiu uiuit. Bene facit qui a diabolo se uinci non permittit; sed non multum perfectus est, nisi diabolum uincat. Ille se uinci a diabolo non permittit, qui se a malo custodit: ille uincit diabolum, qui ceteros ab eius seruitio remouet, maiorem faciens perfectionem. Nulla maior est peruersitas quam aliquem uelle laborem tolerare ut eat ad penam, et nolle in pace permanere ut eat ad gaudium.



CAP. CXIX.---De misericordia quam Deus fecit Susanne.

1. Magnam misericordiam fecit Deus Susanne, defendens eam ne lapidaretur; sed maiorem ei  fecit miserationem protegens eam a peccato, ne falsorum iudicum uoluntati consentiret. Si enim lapidaretur cum non peccasset, nullum esset incommodum nisi coram populo; si peccaret, infernum meruisset.

2. Ad priorem uero miserationem Deus nullum habuit ministrum, nisi semetipsum quia cor mulieris aspirauit: unde penitus maior fuit, et etiam ideo maior fuit, quia prima misericordia perduxit eam ad secundam. Ad secundam autem ministrum habuit Danielem, cui dixit: uade, et dic Babyloniis quod eos omnes Susanna deuicit, quamuis omnes ignorent: illa namque permansit in ueritate, et illi in falsitate.



CAP. CXX.---De eo quem Deus permittit a se in pace recedere.


1. Maius infortunium esse nequit homini, quam cum Deus eum pacifice permittit a se discedere. Deus enim spinas et sepes electis suis in uia ponit, cum se ab illo uolunt elongare, ut ait propheta , ne suam prauam uoluntatem operibus adimplere ualeant. Ceteris, quos Deus non esse saluandos preuidit, aliquando prosperitatem in uia permittit, unde sibi grauiores pene fuerint infernales. Isti a Deo in pace discedunt, quibus Dominus absque omni contradictione permittit in hoc seculo suum malum adimplere desiderium.

2. Non est mirum si homo non uidens eligit deterius ex circumstantibus. Qui seculum diligunt non habent oculos, nisi tantum in carne: spirituales  enim claudit eis cupiditas, ideoque deterius eligunt. Boni uiri melius eligunt, quoniam illud clare uident atque cognoscunt. Si quis esset in aliqua platea circa meridiem, non ualens solis aspicere claritatem, cum dies esset preclarus, certe posset dici quod nichil uideret. Itaque penitus est cecus qui Dei claritatem non intuetur, a quo sol illuminatur. Qui Dei non meminit, nec eius mandata diligit, uidetur sibi quod Dominus non sit memor illius, nec curam habeat. Si enim sciret quomodo Dominus intuetur omne malum quod cogitat et operatur, nullo modo faceret.



CAP. CXXI.---De sermonibus diuinis audiendis.

1. Quicunque diuinos sermones non uult operibus  adimplere, uidetur sibi, cum eos audit pronuntiari, non esse bonum sicut a Deo dicitur; sed ita bonum esse quemadmodum ipse uult agere.

2. Qui toto corde uellet Deum diligere, magis deberet gaudere, audiens alii censum attribui, uel potentiam, siue dignitatem in hoc seculo, quam si sibi tribueretur; hac ratione quoniam nouerit alius inde melius proficere, illudque melius disponere et in bonum expendere, prout credere debet. Item alia ratione debet idipsum penitus placere: unusquisque homo, si saluari appetit, debet magis uelle ut alius habeat impedimentum anime, quod est in hoc seculo, et elongationem a Deo, quam de semetipso.



CAP. CXXII.---De decimis sermo.

O homo iniuste, suas Domino decimas auferens, ausculta suum ius et rationem quam Deus habet in decimis. Tu operaris in terra, et iacis annonam in eam, ac postremo colligens, reseruas eam. Nunc autem intellige qualiter Dominus ibi quod suum est faciat. Ipse terram suam habet in qua laboras, ferrumque suum atque lignum quibus operaris. Deus suas ibi tradit bestias, que te iuuant ad laborem faciendum. Annonam, quam illuc proiicis,  a quo habes, nisi ab illo? Fortitudo tua et brachia nonne sunt sua? Postquam annonam in terram sparseris, atque cum puluere miscueris, quis eam inde tibi colligeret, nisi Deus tantam curam ageret? Ille suam mittit pluuiam atque solem, suumque frigus atque calorem, suumque rorem atque pruinam, eremque suum temperatum: quod totum ibi est necessarium. Denique unicuique grano segetis suam thecam facit ut crescere ualeat atque multiplicari. Tandem aduenientibus messionibus, qualiter ageres, nisi tunc Deus potius suum solem illuc tibi mitteret? Postquam etiam annonam messueris atque trituraueris, necesse est ut Dominus uentum suum immittat ad separanda grana a paleis. Ad ultimum nisi septempliciter, aut eo amplius  inuenires quam seminasti, conquerens de Domino laborem tuum plangeres. Apparet itaque quia iusto iudicio nouem partes Dei sunt; et decima, tua propter laborem, quem ibi sustinuisti. Deus autem tante est clementie, quod nouem partes, que sui iuris sunt, tibi concedit ad omnia facienda que tibi sunt necessaria Itaque redde ei decimam: si retines eam, omne aliud lucrum uertis in iniustitiam.





REGULA SANCTI STEPHANI CONFESSORIS AUCTORIS ET FUNDATORIS ORDINIS GRANDIMONTENSIS.




PROLOGUS. De unitate et diuersitate Regularum.

 Filii mei et fratres dilectissimi, quamuis sit ardua et arcta uia que ducit ad uitam , magna tamen est domus Domini, et ampla ac spatiosa ualde, nullis coangustata terminis, ad quam per arduam et arctam uiam illam peruenitur. Ad domum illam Patris summi, in qua Filius multas testatur esse mansiones , diuerse uiarum optiones, trite semitarum directiones, multiplices graduum ascensiones sunt, de quibus per Psalmistam ad Dominum dicitur: Beatus uir, cuius est auxilium abs te, ascensiones in corde suo disposuit . Per has ergo itur de uirtute in uirtutem, ut uideatur Deus deorum in Sion . Que uiarum diuersitates, quamuis a diuersis Patribus scripto sint commendate, ita quod appelletur  Regula beati Basilii, Regula beati Augustini, Regula beati Benedicti, tamen non origo religionis, sed propagines sunt; non radix, sed frondes sunt: una est enim fidei et salutis prima ac principalis Regularum Regula, a qua omnes alie, quasi quidam riuuli de uno fonte deriuantur, sanctum uidelicet Euangelium apostolis a Saluatore traditum, ac per ipsos in uniuersum mundum fideliter annuntiatum. De huius itaque plenitudine fontis inexsiccabilis omnes quotquot fideles ante nos transierunt accipientes haustum inexplicabilem, nobis qui hodie uiuimus, aliisque, qui post nos usque in finem mundi futuri sunt, reliquerunt. Fons iste uiuus patet omnibus, nulloque repellente, inde pro sue quisque capacitatis uiribus, qui possunt capere capiunt  . Habemus namque in ipso quedam nobis sub certis mandatorum terminis omnes generaliter ascripta; habemus et in ipso specialia consilia per ipsum cui dictum est a Domino: Si uis perfectus esse, uade, uende omnia que habes, et da pauperibus, et habebis thesaurum in celo; et ueni, sequere me , ad maximam nostre salutis perfectionem concessa; et alibi: Qui reliquerit domum, aut fratres, aut sorores, aut patrem, aut matrem, aut uxorem, aut filios, aut agros propter nomen meum, centuplum accipiet, et uitam eternam possidebit . Fuit igitur mirabilis summi Patris pietas et ineffabilis superne prouidentie dispensatio, ut ea nobis mandata imponerentur, in quorum obedientia humanam naturam ipse, quem  nullum secretum latet, nouit esse compotem, si plene ac diligenter in auctorem suum uelit intendere. Unde merito inobedientie rea iudicaretur, si ea surda aure preterire presumeret. Ea uero darentur in consilio, quorum obsequela ita grauis esse uideretur, ut humane facultatem nature pene transcendere plures existiment, quorum tamen transgressores inobedientie culpa non damnentur. Sunt ergo ista talia Domini consilia, ante uotum libertas, et arbitrium, post uotum uero in legem transeunt et in debitum. Cauendum itaque summopere uobis est, fratres mei, ne, postquam ad aratrum gratuito misistis manum, retro respiciatis, ne forte ueniat uobis in opprobrium uxor Loth   et sus lota, iterum inuoluta luto, et canis reuersus ad uomitum , neue sitis omnibus subsannatio et illusio , secundum illud Euangelicum: Iste homo cepit edificare, et non potuit consummare . Sacrificate ergo Deo sacrificium uespertinum ; quoniam qui perseuerauerit usque in finem, saluus erit . Christo igitur uere uiti, tanquam palmites adherentes,  Euangelii eius precepta, quantum, ipso donante, poteritis adimplere curate, ut querentibus cuius professionis, uel cuius Regule cuiusue ordinis, uos esse dicatis Christiane religionis prime ac principalis regule, Euangelii scilicet, quod omnium regularum fons est atque principium, qualescunque uos obseruatores confiteri non erubescatis: In multis enim offendimus omnes . Nec non apostolicis ac canonicis institutionibus subiectos et sanctorum Patrum uestigia sequi quoquomodo cupientes dicere audeatis. uerumtamen si quis a uobis siue bono, siue non bono animo  uestri mores ordinis interrogauerit de omnibus, que audire uoluerit, sicut a nobis accepistis, benigne  respondete quibus auditis, si in aliquo traditiones uestras Euangelio contrarias, aut sanctorum Patrum monitis oppositas uobis rationabiliter ostenderit, corrigendas esse doctorum arbitrio concedo, quas ego peccator, licet exigui sensus, secundum quod a doctoribus et ualde religiosis accepi uiris, et iuxta Patrum regulas diu incumbendo didici, Deo opitulante, disposui. Confido itaque de uobis, fratres, in Domino, quod nullius catholice religionis immunes, nullarum regularum predictorum Patrum, uel aliorum orthodoxorum expertes esse, ab aliquo calumniari poteritis, si uobis in unum manentibus iuxta formam apostolicam sit cor unum et anima una in Domino . Ecce  enim, ut credo, gustastis quam dulcis est Dominus , et quam bonum, quamque iucundum habitare, fratres, in unum . Sint ergo uobis omnia communia, sit mutua caritas, et unus inuicem dilectionis affectus; nec quisquam uestrum existimet sibi aliquid esse proprium, nisi ut inuicem diligatis, inuicem obediatis.



REGULA SANCTI STEPHANI.



BULLA CLEMENTIS PAPAE III QUA SANCTI STEPHANI REGULAM CONFIRMAT.

CLEMENS episcopus, seruus seruorum Dei, dilectissimis filiis fratribus Grandimontensibus, salutem et apostolicam benedictionem.

Rationis ordo requirit, et consuetudinis ecclesiastice norma commendat, ut que dubitationem in obseruantia Christiane religionis adducunt, prouisione moderationis apostolice declarentur. Ne igitur de Regula uestra in posterum questio referatur, quam bone memorie Urbanus predecessor noster de consilio et assensu cardinalium et multorum episcoporum Italie, presentibus ex uobis, tam clericis quam conuersis, ad eius firmitatem et perpetuam pacem, per osculum pacis assensum prebentibus noscitur correxisse; quod in eiusdem priuilegio plenius continetur, eam sub sigillo in presentibus scriptis de uerbo ad uerbum duximus inserendum, que talis est:



CAPUT PRIMUM. De obedientia.


 Quisquis hanc religionem, Deo inspirante, ingredietur, primo promittat obedientiam Deo et pastori qui eum recipiet, suisque successoribus, deinde fratribus tam presentibus quam futuris. Polliceatur etiam presentem Regulam, et cetera huius religionis instituta usque in finem se fideliter obseruaturum. Et propter huiusmodi professionem, quam primo facturus est uobis, fratres karissimi, in unum congregatis, ut uno corde Deum diligatis primum precipimus in obedientia Dei et pastoris uestri, et fratrum inuicem sine murmure et hesitatione constanter perseuerare, quoniam aduersum se tantum debet quisque murmurare, non et aduersus  alium, tum propter multitudinem bonorum temporalium, quibus indigne utitur, tum propter prauitatem morum unde reus habetur. Hesitatio est contra fidem quam debent habere fratres istius congregationis, in obedientia pastoris sui, cum dicit: Fratres, uos in quemdam locum pauperem ibitis; sed necdum ibi libri sunt, nec etiam edificia. Quod si quis propter hoc hesitet, sic ei respondeatur: Non est peritus religionis, quem terret paupertas; nulla res enim tantopere securum reddit hominem in amore diuino quemadmodum paupertas, illum precipue cui placet ex corde. Qui autem seculum diligit, se liberum arbitratur, cum temporalis honor uel aliquis census ei donatur;  qui uero Deum amat, sese impeditum inde existimat. Nemo quidem tantum est expeditus quantum obediens discipulus; quia nunquam se retardat, sed Deo semper appropinquat. Obedientia melior quam uictime : quisquis enim obediens est, sese Deo sacrificat, et hoc magis placet Deo quam si aliud offerret ac seipsum retineret. Rursus alia ratione euidentius ostendere possumus quomodo obedientia melior est quam uictime, sicut enim ait Apostolus: Christus factus est obediens usque ad mortem, mortem autem crucis, propter quod et Deus illum exaltauit et donauit illi nomen, quod est super omne nomen .

Quoties etiam fidelis discipulus preceptum pastoris uel fratrum libenter perficit, Deus ei peccata  sua dimittit. Obediontia quoque uirtutes inserit, insertasque custodit: nam sine obedientia nullum est bonum salutare; homo quippe inobediens nichil ualet agere quod ei proficiat ad salutem. Item, si in qualibet parte cordis sui uir religiosus possit inuenire quod uelit temporaliter exaltari, nondum seculum plene reliquit; hoc scilicet minime reliquit, quod adhuc in seipso reperit; nec debet se quispiam a seculo abscindere, sed prorsus eradicare: radix enim pullularet, si ibi remaneret: aliter enim nequit esse perfecte obediens, donec inde recedat integre, ac seipsum penitus abneget   . Certum est etiam quia quicunque sponte sua non uult obedire homini in hoc seculo, obediet inuitus cunctis inferni demonibus, foretque sibi melius ut esset obediens uniuersis mundi hominibus quam uni tantum diabolo.



CAPUT II. De non eligenda obedientia.

Preter hec omnia, debet cauere discipulus ne unquam eligat quid sibi pastor precipiat: nam si hoc eligeret, neuter inde posset proficere; imo sciat frater absque dubio quia si electione sua uelit alicubi manere, ut meliores cibos et uestes habeat, et delicatius uiuat, pastore hoc forsitan ignorante, eumque in propria uoluntate sequente, si forte ibi moriatur, timendum est anime sue, sicut enim  Dominus ait: Qui amat animam suam perdet eam; et qui odit animam suam in hoc mundo, in uitam eternam custodit eam . Rursus debet discipulus obedientiam adeo diligere, ac propter pastoris sui uoluntatem propriam odio habere, quatenus hoc ei dicat: Pater, uos illuc me mittitis, ubi iussu uestro maneo; attamen si scirem uobis magis placere, ut me alio mitteretis, et propter displicentiam meam, inde me transmutare recusaretis, nequaquam anime mee pastorem prouidum uos reputarem: uos enim uoluntatem meam sequeremini, non ego uestram: ideoque debet unusquisque plus alienam uoluntatem quam propriam diligere, et libentius facere, quia magis in hoc lucratur. Item,  siue frater oret, siue aliud faciat, semper sit paratus obedire, nichil obedientie preponendo: nam assidue laudat Dominum qui iugiter facit eius uoluntatem. Nec propter quamlibet uirtutem Deus homini tantopere secreta sua reuelat, quemadmodum propter obedientiam, cum ab eo subtiliter et absque mora intelligitur. Quisquis autem eam iniungit, debet ibi communem utilitatem diligenter inspicere, in quo maxima discretio sibi necessaria est, ne profectum suum magis quam aliorum in hoc consideret.



CAPUT III. De premio obedientie.

Certisime debet credi quia quisquis in obedientia moritur deinceps non iudicabitur; diabolus enim  nichil inuenit unde discipulum obedientem tenere possit. iehsu Christus etiam nullatenus eum iudicabit, qui sese iudicauit, ac propter eius crucem baiulandam seipsum illi obtulit. Sed potius cum eo, quem statuet a dextris suis in die iudicii, ceteros iudicabit .



CAPUT Iu. De terris non habendis  .

Omnes terrarum possessiones que sunt extra metas locorum uestrorum, uobis tanquam peregrinis, et hic manentem ciuitatem non habentibus, sed futuram in celis inquirentibus , ex toto  interdicimus; quoniam cum ceteris mundanis ingredientes eremum eas dimisistis, et ad anteriora semper est extendendum. Nam unicuique homini, cum mortuus est, tantum terre sufficit ubi sepeliatur; uerumtamen grandis esset admiratio, postquam in sua reclusus est sepultura, si alii mortuo, qui est iuxta eum, suum auferret sepulcrum. Fratres, ita et uos debetis esse mortui, quantum spectat ad negotium seculi, ut enim ait Apostolus: Oportet nos mori peccato ut uiuamus Deo . Nonne tantum terre uobis sufficit, unde claustrum ad habitandum faciatis? Claustrum uoco ipsum nemus infra terminum habitationis uestre uobis datum, ut ibi, ne uita uestra sit otiosa, laborem  uestrum exerceatis, et edificia uestra construatis. Tantam autem uiolentiam inferre debetis, extra claustrum uestrum, terras possidentibus, quantam infert unus mortuus alteri. An ignoratis magnum fetorem exire ab homine mortuo, cum de sua extrahitur sepultura? minimus est fetor ille: non enim longe lateque diffunditur respectu fetoris et infamie que procedet ex uobis, ac per multas dispergetur et sentietur prouincias, si propositum uestrum relinquentes, terras acquirere ceperitis. Nomen enim Dei per uos blasphemabitur, et dicet populus: Isti sub specie humilitatis nemus introierunt, sed modo capita leuare incipiunt. Parum quidem concupisceret qui terram mundi uniuersam uellet habere, nec aliud. Deum uelit homo habere, et celum  et terra pariter, et quidquid est suum erit, dicente Apostolo: Tanquam nichil habentes et omnia possidentes . Et iterum: Omnia uestra sunt; uos autem Christi, Christus autem Dei . uos profecto terras habuistis, sed scienter eas reliquistis, quoniam Deo uos elongabant. Et quia terras patrimonii uestri absque iniuria possidere non poteratis, omnino pertimescimus si alienas acquireretis, uos inde Deum penitus offensuros; ut enim [ait] beatus Hieronymus: Nemo terram istam per mansuetudinem, sed per superbiam possidet. Terrarum uero si uultis habere sufficientiam, nullam penitus habeatis extra clausuram siue metas locorum uestrorum. Nam omnis terra continua est, et si quamlibet  terre portionem acquisieritis, deinde aliam sibi coherentem habere uolueritis et sic cupiditas uestra uix aut nunquam finietur, sed potius illam maledictionem incurretis, quam Dominus per Isaiam prophetam terribiliter minatur, dicens: ue uobis qui coniungitis domum ad domum, et agrum agro copulatis, usque ad terminum loci. Nunquid habitabitis soli uos in medio terre ? Ergo, fratres, terras relinquite, ut Deus post se uos dignetur ad celum trahere.



CAPUT u. De ecclesiis non habendis.

Ecclesias et res ad ipsas pertinentes, predicta  ratione, scilicet quia cum ceteris mundanis eas amore diuino reliquistis, uobis rehabere omnino prohibemus, ut sitis imitatores Apostoli dicentis: Que retro oblitus, in ea que ante sunt extentus, sequor ad palmam superne uocationis Dei in Christo Iesu .

Preterea populis et ecclesiis, tam uicinis quam remotis, non amplius quam arbores nemoris ubi habitatis, si fieri potest, noceatis. Itaque tricenarium septenarium annuale, uel quodlibet pretium pro missa nominatim uobis oblatum, nullatenus accipiatis. Nec etiam iudicia penitentie uiris exterioribus iniungere presumatis; huiusmodi namque negotium nichil ad uestrum spectat propositum. Rursus crucem sanctam in die sancto Parasceue,  nullis ad ecclesias suas eodem die recurrere ualentibus, in ecclesiis uestris adorare permittatis, nec non uicinis aquam benedictam de ecclesiis uestris, ad domos suas deferre uolentibus negare debetis. Dominicis etiam et festis diebus, quibus eis conuenit, in ecclesiis suis diuinis interesse officiis, si ad audienda missarum solemnia apud uos frequenter uenerint eos non recipiatis; si uero quandoque, Deo inspirante, uos uisitare uoluerint, a diuinis non excludantur officiis. Quos etiam, propriis reatibus ab episcopis uel presbyteris suis, excommunicatos esse noueritis, quousque eos sua recipiat, nec uestra ipsis concedatur ecclesia. Hinc enim minus reuerentie et beneficii suis ecclesiis exhiberent.  Si quis autem ecclesias uobis dare uoluerit, nullatenus accipiatis. Tanta namque perfectio ad regimen ecclesiarum est necessaria, quod perfectos earum rectores uix aut nunquam imitari sufficeretis, imperfectos uero et inutiles, nullo modo sequi debetis; nec solum uos oportet cupiditatem et inuidiam a uobis expellere, sed etiam omnia unde possunt procedere.

Quinetiam si ecclesias uos habere contingeret, quomodo curam ageretis aliorum, qui mortui estis mundo, et membris abcisis a seculo, pedibus caretis ad ambulandum, ore ad loquendum, et ideo nec uestri curam agere potestis, quanto minus et aliorum? Quamuis enim alius regat uos, nec uos regatis alios, ualde tamen letari deberetis, si libere  Dei presentiam adire possetis.



CAPUT uI. De bestiis non habendis  .

Quoniam omne genus bestiarum, cum ceteris rebus mundanis pro Domino reliquistis, eas recuperare uobis omnimodo prohibemus, ut scilicet sollicitudinem, quam in eis emendis, multiplicandis, uendendis excerceretis, in solius Dei seruitio adhibeatis. Quanto enim expeditiores a cura temporalium, tanto liberiores eritis ad celestia adipiscenda. Nam, sicut ipsa ueritas ait: Nemo mittens manum suam ad aratrum, et respiciens retro, aptus est regno Dei . Ideoque potissimum omnis  generis bestias uobis interdicimus, quia, si uelitis in hoc seculo temporaliter exaltari siue in acquisitione terrarum, uel ecclesiarum, uel quorumlibet aliorum, magna pecudum copia non sit uobis mundane exaltationis occasio et materia; nichil enim uehementius religionem dissipat quam cupiditas et multitudo diuitiarum. Cumque spatiosa pascua pascendis pecudibus idonea minime possideatis, si bestias haberetis, aliena pascua forsitan occuparent, essetque magnus clamor uicinorum, dicentium: Utinam isti eremite nunquam aduenissent, nam multiplex eorum possessio multiplex nobis infert impedimentum.



CAPUT uII. Quod amore bestiarum amor diuinus minueretur  .

 Item si bestias haberetis, eas nimirum amaretis, quantumque amoris pecudibus exhiberetis, tantum diuine dilectionis uobis subtraheretur. Nam, sicut maximus pecunie aceruus efficitur minimus, cum in plures diuiditur aceruos, sic animus hominis, quo amplius in diuersos amores diuiditur, eo minus habet in se diuine dilectionis: quamuis enim totus sit in se collectus, tamen est minimus ad Deum diligendum; quid ergo dicendum, cum in diuersas partes diuisus fuerit?



CAPUT uIII. Quod ascensuros in altum deceat exonerari.

Inutili consilio utitur quisquis ascensurus in altum graui se onerat pondere, cum se potius deberet  exonerare; cum ergo in celum uelitis ascendere, cur illo pondere uos oneraretis unde exonerati estis; quamuis enim penitus essetis expediti, grandis tamen esset admiratio, et magna Dei miseratio si quandoque illuc possetis ascendere, ut enim dicit Euangelium: Arcta est uia que ducit ad uitam . Nunquid uos qui sola intentione spiritualium huc uenistis, et oues summi pastoris esse proposuistis, pastores furibus et predonibus fieri permittemus? Absit!

Preterea summopere cauere debetis ne quis occasionem in uobis inueniat, qua uestrum claustrum uos exire compellat.

Postremo credite celesti magistro dicenti: Nolite thesaurizare uobis thesauros in terra, ubi erugo et  tinea demolitur, et ubi fures effodiunt et furantur; thezaurizate autem uobis thesauros in celo, ubi neque erugo, neque tinea demolitur, et ubi fures non effodiunt, nec furantur; ubi est enim thesaurus tuus, ibi est et cor tuum .



CAPUT IX. De questu uitando.

Quandiu sine questu uno die quoquomodo uiuere poteritis, aliquid ab exterioribus querere non presumatis  . Sed uos a nobis fortasse queretis quomodo post mortem nostram uiuere ualeatis, eo quod ecclesias, terras bestias, redditus, et etiam questum uobis interdicimus. Quibus ita respondemus:  Deum solum uobis relinquimus, cuius sunt uniuersa, cuius etiam amore cuncta pariter ac uosmetipsos reliquistis. Quod si hanc uitam obseruantes ei constanter adheseritis , ipse uobis uelut dominus, cui cura est de seruis, cuncta necessaria sine dubio ministrabit: ipse namque suis ait discipulis: Ecce ego uobiscum sum omnibus diebus, usque ad consummationem seculi . Si uero, quod absit! a Deo recesseris et presentis Regule transgressores fueritis, illi nimirum iniuriam faceremus, si ipsum uel sua uobis relinqueremus.



CAPUT X. Quod potius a Deo, quam ab homine sit querendum.


uerumtamen questum ex toto uobis non prohibemus, sed tamen uobis dicemus quomodo querere debeatis. Itaque diligenter considerate a quo necessaria potius sunt postulanda ab eo qui habet, uel ab eo qui non habet; ab eo qui dare uult, uel ab eo qui dare non uult; ab eo qui prope est, uel ab eo qui procul est. Si forte redeatis ad seculum, ut aliquid ab aliquo amicorum uestrorum postuletis, forsitan carebit facultate, uel uoluntate largiendi uobis, quod ab ipso petieritis. Nec non et facile tediosi eritis, si predicta occasione frequenter ad eum redeatis. Etsi precem uestram non exaudierit, tam uos quam ipse pariter erubescetis, et  quamuis nullum aliud damnum inde patiamini, tamen claustrum uestrum, non absque periculo, uos exire continget. Quod si quislibet amicus uester, uos plerumque uisitauerit, nichilominus eum a uobis alienare poteritis si ab eo sua petieritis. Petite ergo a Domino qui prope est omnibus inuocantibus eum in ueritate , et qui multo amplius potest et uult uobis tribuere, quam uos uelitis accipere; petite, inquam, a Domino dicente discipulis suis: Amen, amen dico uobis, quidquid petieritis Patrem in nomine meo, dabit uobis .



CAPUT XI  . Quod Deus nunquam desit adherentibus sibi.

Sed forte sunt, et ego noui qui simulata pietate,  uobis dicant: magister uester, insolito more, uobiscum uiuere disposuit: fiet, fiet tantisper, dum ipse uixerit; sed, eo mortuo, sine terris, uel ecclesiis, uel redditibus, aut bestiis, aut saltem questu, in eodem uoto diu manere non poteritis. Non erit ita; non erit ita, fratres mei; imo, ut timeo, peccatis meis exigentibus, plurima spiritualia et corporalia bona Deus uobis differt in posterum. Quod si mihi non creditis, ipsa opera post mortem meam hoc uobis declarabunt, si in hac uita perseueraueritis. Qua ratione poterit contingere ut Deus uobis desit, si ei adhereatis, cum uos ipse pasceret, dum eum impugnaretis, et seculum diligeretis?



CAPUT XII. Quod uere pauperibus sit Deus dispensator prouidus.


Paupertas sit uobis thesaurus et diuitie. Cumque seculares adeo suas ament diuitias, quibus tendunt in infernum, uos multo carius uestras diligite, hoc est paupertatem qua tenditis in celum. Item si diuites esse cupitis secundum seculum, semper eritis pauperes; si pauperes esse desideratis secundum Deum, semper eritis diuites, dicente psalmista: Diuites eguerunt et esurierunt, inquirentes autem Dominum, non minuentur omni bono . Itaque, fratres dilectissimi, Dominum dispensatorem uestrum constituite, et uobis firmissime dicimus quod nunquam cellarium uestrum erit uacuum,  dum claues illius Deo commiseritis, dicente propheta: Iacta super Dominum curam tuam et ipse te enutriet .

Iterum uobis dicimus: Ne queratis eleemosynas quandiu una die quoquomodo uiuere poteritis; uos autem optime nostis unitatem que debet esse inter uos, ut scilicet paupertas et abundantia uestra sit omnibus communis.



CAPUT XIII. De permissione querendi.

Si uero Deus, ut uos probet, ad tantam inopiam uos deuenire permiserit, ut omnino uictus deficiat, episcopo in cuius diecesi locus habitationis uestre fuerit, prius eam ita manifestare potestis. Indigentiam nostram, domine, quam illic patimur, nolumus  uos ignorare. Quod si uos super hoc exaudire noluerit postquam biduo in cella ieiunaueritis, duo de fratribus in religione firmiores ad querendum humiliter exeant, per molendina scilicet et domos, ostiatim uelut ceteri pauperes eleemosynas petentes. Acceptis autem eleemosynis, unde cum ceteris fratribus una die uiuere ualeant, in cellam reuertantur, et eas singulis, cum gratiarum actione distribuant.

In huiusmodi uero questu, amicos precordiales deuitent, ne paupertati eorum, quam tunc temporis forsitan sicut et uos patientur, uestra quasi cumulus adiiciatur et uobis subuenire nequeuntes, grauius affligantur? Quod, ne aliquem grauetis,  semper cauere debetis. Sunt etiam quedam uilis pretii, que si necesse sit, a uicinis uestris licet uobis querere, uerbi gratia, ut palea, fimus et huiusmodi. Quibus si poteritis et necesse fuerit, aliquid eo prestantius retribuere non differatis.



CAPUT XIu. Quod Deus in hac uita perseuerantibus semper necessaria prouideat.

uerumtamen si in hac uita constanter perseueraueritis, rara aut nulla necessitas uos redire coget ad seculum, causa querendi aliena, quando enim maior egestas fuerit, tunc maiori uigilantia Deus uobis necessaria prouidebit, quia si Deum solum  thesaurum uestrum feceritis, amando paupertatem, dum ipse abundabit, uos nequaquam egebitis. Sic igitur in omnibus, pro posse uestro, Deo communicare studeatis, ut sitis pauperes in hoc seculo; sicut et ipse fuit et sic eritis perpetuo diuites, ubi ipse diues est in eternum. Tandem in huius uite dilectione et perseuerantia, uos alia ratione possumus confirmare. Quinquaginta namque fere anni transierunt, in multa fertilitate alii, alii in magna sterilitate, me manente in eremo sub huiusmodi uoto, nec tamen in ubertatis tempore, quidquam mihi superabundauit, nec tempore egestatis aliquid mihi necessarium defuit. Similiter uobis eueniet, si hec instituta fideliter custodiatis. Primum ergo querite regnum Dei et iustitiam eius, et hec omnia  adiicientur uobis .



CAPUT Xu. De modo emendi.

Cum aliquid emere uolueritis, mandate alicui amicorum uestrorum, quatenus hoc uobis afferat; quod si uobis dare uoluerit postquam ab eo ad emendum petieritis, nullatenus accipiatis  . Sed nobis fortasse dicetis: Melius mercabimur, si nundinas adeamus. Hoc uobis prohibemus. Nam multo melius uobis est parum substantie amittere, quam redeundo ad seculum animam perdere. Absque dubio uobis dicimus quia si in iustitia permanseritis, idcirco census uester nunquam uobis minuetur. Hinc enim scriptum est: Timentibus  Deum nichil deest , nec his qui eum diligunt in ueritate .



CAPUT XuI. De modo uendendi.

uestra pro alienis commutare potestis, cum uobis necesse fuerit. uerumtamen annonam, uel quodlibet aliud propter expensam uestram a uobis comparatum, si carius potestis uendere quam emistis, nulla cupiditate id faciatis. Hinc enim negotiatores efficeremini. Imo potius, quod uenditis uilius uendere, et quod emitis carius emere uobis precipimus  , ut semper a fraude declinetis. Nam prohibet Apostolus ne quis in negotio circumueniat fratrem suum .



CAPUT XuII. De modo mutandi.


Quoties nummos uel alium censum ab aliquo mutuare uolueritis, nisi sit supellex aliqua cum certo reddendi termino, nullatenus accipiatis. Hoc autem uobis accommodanti dicite: Cum facultas erit reddendi reddemus; si uero aliud pactum et certum inquirit terminum, nulla inopia compellente, accipiatis; caretis enim redditibus unde redderetis. Ergo possetis delinquere, si diem certum ei constitueretis. Cauete igitur a mendacio, et in ueritate permanete: os enim quod mentitur occidit animam , censum autem uobis accommodatum  si quis dare uoluerit, nulla paupertate cogente, accipiatis.



CAPUT XuIII. De modo accommodandi.

 Si quilibet amicus uester uelit a uobis censum uestrum mutuo accipere, nulla necessitate, quam ipse patiatur, nullo etiam beneficio uobis ab ipso collato, aurum uel argentum siue annonam ei accommodetis. Si uero quodlibet horum uelit a uobis mutuare, ei uos potestis et accommodare, date potius illi, amore ipsius qui uobis hoc tribuit; si tamen dare possitis absque damno uestre religionis, et sic maiorem perfectionem facietis; si enim alicui pecuniam uestram accommodaretis, et ipse interim modicum quid uobis tribueret, inde feneratores  esse possetis. Cauete igitur ne predicta accommodetis; non est enim contra Euangelium, si non accommodatis et dare uultis.



CAPUT XIX. De non eligendis muneribus.

Si quis, sola Dei gratia commotus, uobis aliquid de suis, iuxta libitum uestrum dare uolens benigna caritate dixerit, ut de duobus aut pluribus quod amplius uultis, eligatis, se quod electum fuerit, daturum promittens, nequaquam sit uestrum eligere, sed suum; hoc solum quippe elegistis abiecti esse in domo Dei ; sic autem ei respondete: Deus uobis immisit uoluntatem tribuendi, quod nobis presentatis, et quia sine inquisitione nostra, uelle et posse faciendi bonum quod uultis  facere, uobis tribuit: De cetero non fatigabitur, sed uobis ostendet quid nobis prebeatis. Nam ipse solus nouit quid nobis et uobis necesse sit.



CAPUT XX. De confraternitate uitanda.

Comessationes, quas populus confraternitates uocant, nullo pacto faciant apud uos. Si uero ubi uos non fueritis nec nuntium uestrum miseritis, confraternitatem constituant, et postmodum pro uelle suo, inde uobis aliquid afferant, licite potestis accipere, et secundum ordinem uestrum modeste expendere. Quod si huc uenire, et in locis uestris conuiuium suum facere, et requiem spiritualem, in qua cum Deo permanere debetis, imminuere uoluerint,  nullatenus id fieri permittatis, nec psalmos dicere, nec aliud diuinum officium propter pecuniam celebrare presumatis. Deus enim exaudit orationem que fit ex caritate, reprobans eam que procedit ex cupiditate.



CAPUT XXI. De eleemosynis non eligendis.

Item omnes eleemosynas quas Spiritus sanctus generabit in cordibus hominum, absque inquisitione et electione uestra licite potestis accipere. Hac etiam sola ratione, quamuis cetere desint rationes, cauere debetis ne a uiris secularibus eleemosynas queratis, quia magis placebit eis cum  uobis non querentibus, nec eligentibus eas dederint, quam si querentibus et eligentibus eas uobis preberent. Et quo amplius hoc eis placebit, eo gratius a Deo recipientur. uos autem uelle debetis de singulis hominibus, tanquam de uobismetipsis, ut diuinam faciant uoluntatem. Si uero inquisitione uestra exteriores uiri uobis eleemosynas tribuerent, minus eis placeret, et tanto magis eleemosyna coram oculis Dei minueretur, quanto magis bona uoluntas eorum decresceret.



CAPUT XXII. Quod ad nullum promissum mittatur nisi quid et quantum sit prius designetur.

Rursus si quis uobis dixerit: Mittite ad annonam, uel ad alium censum meum, et dabo uobis  ex eo; nolite inquirere de rei promisse quantitate, ne sitis rei cupiditatis, quam nisi uobis ipse designauerit, mittere non presumatis. Quod si postea uos interroget: Quare non misistis, sic et respondete; Ignorabamus rei promisse quantitatem, et ideo aut uos aut nos, in hoc delinquere possemus. Si enim ad maius misissemus quam nobis dare disponebatis, inde conqueri possetis: Et si plus nobis tribueretis, hoc uobis subtraxisse uideremur; si uero ad minus misissemus, forsitan uobis displiceret, et ideo mittere noluimus. Denique si rei quantitatem uobis designet, licite potestis mittere, quandoquidem ipso afferente hoc acciperetis, superbia uideretur nisi mitteretis, semper  autem in corde uestro diligenter inuestigate quomodo cupiditatem amplius uitare possitis. Et absque dubio uobis dicimus, quod plus etiam pecunie temporalis, idcirco habebitis, inquirentes enim Dominum, non minuentur omni bono .



CAPUT XXIII. Quales redditus liceat habere.

 Si quis uobis dixerit: Huiusmodi eleemosynam dabo uobis annuatim in terra mea, tam ego quam filii mei, minime respuatis. Sic autem ei respondete: Quandiu uobis placuerit, hoc accipiemus. Postea uero ipso retinente qui dederat, uel heredibus eius, aut aliquo raptore, hoc eis auferente, petere potestis hoc modo: Nolumus uos ignorare quod eleemosynam, que nobis annuatim  tribuebatur, accepistis: Quo ostenso, si placet ei quatenus hoc uobis reddat, date gloriam Deo: quod si facere noluerit, ne repetatis, id est cum eo iudicio minime contendatis, sed Deo gratias agite, quia sibi placuit quod hoc uobis tandiu permisit habere; huiusmodi redditus tantum uobis habere concedimus; quandiu possessores eorum uobis eos reddiderint, accipite; cum retinuerint, eos patienter dimittite. uos ergo memores consilii Iesu Christi dicentis: Qui aufert que tua sunt ne repetas , nunquam cum uiris exterioribus iudicio contendatis, sed potius in pace permanentes, Deo iugiter adhereatis.



CAPUT XXIu. De chartis causa placitandi non habendis.


 Item uobis precipimus, ut de rebus uobis datis uel dandis nunquam scriptum causa placitandi faciatis, nec etiam placitare presumatis.



CAPUT XXu. Que sit clauis nostre religionis.

Nunc autem uos reddemus securos, si in hac uita perseueretis, neminem qui uos audeat fugare inuenietis: hoc enim quod uobis dicemus clauis est nostre religionis, quam si bene custodieritis, nullus hostis aditum inueniet per quem ad uos ingrediatur. Ubicunque edificetis, cui non proderitis, saltem non noceatis, cui non benefeceritis, saltem malum non faciatis; uobis autem firmissime  dicimus quia qui uos primitus odio habebunt, cum loca solitudinis habitare ceperitis, postea uos diligent, et multa beneficia uobis conferent. Hoc tamen pacto uobis ista dicimus, si in hac uita fideliter permanseritis; quod si a Deo recesseritis, nonne iustum erit ut uos omnes persequantur?



CAPUT XXuI. De eleemosyna mortui iuste conquerenti persoluenda.

Preterea si quis in extremis positus censum suum uobis reliquerit, ut ei benefaciatis, et oretis pro eo, licite potestis accipere. Sed, eo mortuo, si querelam iniurie ab ipso cuilibet illate uos audire contingat, pecuniam a defuncto uobis relictam iuste conquerenti misericorditer persoluite, si tamen heredes mortui eam reddere noluerint: caritas enim,  non querit que sua sunt, sed que Iesu Christi .



CAPUT XXuII. Quod Deus humilitati ubique preparet hospitium.

Iterum firmiter asserimus quod multi multa loca multis precibus uobis presentabunt, et nemora que ceteris uendere noluerint gratis largientur, si in huius uite proposito humiliter perseueretis. Nam Deus humilitati ubique preparat hospitium, eo quod ipsa ipsius est hospitium. Estote ergo humiles, et celum et terra pariter uestrum erit.



CAPUT XXuIII. De molendinis.

 Huius adimpletione precepti, ne scilicet alicui  obsit uestra affinitas, molendina cum populo communia nullatenus habeatis; uicinis etenim solita molendina relinquentibus, et ad uestra uenientibus, alii, molendina quorum priora exstiterunt, ex uestra affinitate damna paterentur. Scriptum est enim: Quod tibi non uis fieri, alii ne feceris .



CAPUT XXIX. Quod nemini pro temporalibus seruiatur.

Cum soli Deo, cuius seruitus libertas est, seruiendum sit uobis ex debito, si datores locorum in quibus  habitatis, pro eisdem locis, uos sibi deseruire postulauerint, potius ipsa loca uos  iubemus deserere, quam hac intentione quodlibet etiam minimum eis petentibus tribuere. Aliter enim non huius mundi ueri peregrini, sed uelut ceteri cultores agrorum, tributa debentes essetis  . Iniustum quoque et Simoniacum esset pro eo quod quislibet erogando pauperibus, Deo obtulit, eidem datori temporaliter deseruire, et non soli Deo, cuius amore totum illud reliquit.



CAPUT XXX. De nemoribus petendis.

Nemus religioni uestre idoneum, prius a possessore ipsius, deinde ab omnibus aliquid iuris in eo habentibus, cum necesse fuerit postulare debetis.  Cum uero ab his omnibus uobis datum fuerit, si noueritis aliquem nemoris calumniatorem, petite ius ab eo, quod in nemore se dicit habere, si forte ibi uelitis edificare. Oportet enim uos, ut ait Apostolus, cum omnibus hominibus, si fieri potest, pacem habere : uerumtamen a terra ubi edificabitis aliam meliorationem exigere non debetis, nisi ut quoquomodo uos sustinere ualeat ad uestram penitentiam ibi peragendam: quo enim deterior fuerit, eo diligentius uos ibi Deus procurabit, si ei fiducialiter adhereatis, sicut enim Dominus ait: Non in solo pane uiuit homo, sed in omni uerbo quod procedit de ore Dei . Qui cum suos interrogaret discipulos: Quando misi uos sine sacculo et pera et calceamentis, nunquid aliquid defuit  uobis? Dixerunt: Nihil . Terra quidem respectu celi minima est, et parum uobis duraret si eam diligeretis. Cauete ergo ne melius pro deteriori, hoc est celum pro terra commutetis.



CAPUT XXXI. De causis non agendis et testimoniis non perhibendis.

Quoniam, ut ait Apostolus, nemo militans Deo, implicat se negotiis secularibus, ut ei placeat cui se probauit , firmissime uobis precipimus, ut nunquam propter  uestra uel aliena, cum aliquo placitare, siue iudicio contendere presumatis, nec causas nec controuersias aliorum in manu uestra recipiatis. Quid plura? uobis presentibus uel  absentibus, placita uel huiusmodi conflictus seculares, nullatenus agantur in locis uestris. Testimonium quoque de illis etiam, que apud seculum uidistis et audistis unde controuersie nascentur, non est uestrum cuiquam perhibere. Mortui enim estis, et uita uestra abscondita est cum Christo in Deo .



CAPUT XXXII. De licentia ab episcopo postulanda.

Preterea sine licentia pontificis, in cuius diecesi edificare uolueritis, nec aquam benedicere, nec missam celebrare in eodem loco presumatis.  Ipsum autem humiliter exorate, ut locum illum ad consecrandam ecclesiam in honorem Dei, ac cemeterium in sepulturam fratrum, tempore opportuno uisitare dignetur. Quinetiam decimas laboris uestri ab ipso pontifice, et a sacerdote in cuius parochia manebitis, nec non a ceteris earum possessoribus, piis precibus postulate. Cum uero uobis date fuerint, nequaquam eas retinere, uerum etiam ceteris pauperibus fideliter debetis reddere.



CAPUT XXXIII. Quod in possessione monachorum non edificetur.

Inter hec uobis precipimus ut nunquam in possessione monachorum edificia construatis. uerumtamen ista non dicimus ut sanctitati monachorum derogemus. Porro quidam eorum uos multum diligent,  et multiplex beneficium uobis impendent, sed frequenter mutantur pastores monasteriorum, et quod alii tribuunt, alii postmodum plerumque repetentes recuperare uolunt.



CAPUT XXXIu. Quod fratres extra cellam non exeant, causa uisitandi infirmos seculares.

Si forte pater uester, uel quislibet amicus uester secularis prope cellam uestram grauiter egrotans, et peccata sua confiteri, et res suas disponere in presentia uestra desiderans, mandet uobis ut eum uisitetis, eius presentiam nullatenus adeatis, si tamen clericos necessitati sue sufficientes cum eo adesse contingat. Quod si illuc ire presumentes,  in itinere moriamini, nequaquam Deo de uobis rationem reddemus in die iudicii . Quippe summus Magister electo discipulo, patrem suum sepelire uolenti, sic ait: Sine mortuos sepelire mortuos suos, tu autem sequere me . Si quempiam uero morti proximum iuxta mansionem uestram esse noueritis, eius necessitati subuenire debetis, aliis tamen clericis eis subuenire nequeuntibus. Alioquin morte illius, mortem eternam forsitan incurreretis.



CAPUT XXXu. Quod fratres cellas non exeant causa procurandi pauperes.

Cellas quoque causa procurandi pauperes, exire  non debetis, nullus enim meliores pauperes ualet procurare, quam Martha procurabat, Deum uidelicet procurando: nec tamen iehsu Christus dixit Marie pedibus suis assidenti: Surge et adiuua illam. Sed potius alteri sororem suam nichil agere reputanti iuxta intentionem illius sic respondit Dominus: Maria optimam partem elegit, que non auferetur ab ea .



CAPUT XXXuI. De hospitalitate pro Deo exhibenda.

Hospitalitas ex caritate hospitibus est exhibenda, quippe colligendo et retinendo indigebitis, dando et dispergendo abundabitis. Placeat autem uobis quod expendetis et dabitis hospitibus: quanin uobis hoc placuerit, nunquam uobis aliquid  ideo minuetur, sed semper a Deo uobis restituetur. Ipse namque ait: Date et dabitur uobis . Attamen de uestris nichil expenditis; Dominus enim uobis affert alimenta, et idem a uobis suscipit allata. Hinc propheta ait: Que de manu tua, Domine, accepimus, dedimus tibi . Et Dominus in Euangelio: Quod uni ex minimis meis fecistis, mihi fecistis . uerumtamen religiosis plus honoris et reuerentie quam ceteris, exhibere studeatis. Igitur, ut ait Apostolus, dum tempus habemus operemur bonum ad omnes, maxime autem ad domesticos fidei .



CAPUT XXXuII. De beneficio pauperibus erogando

Non mediocriter gaudere debetis quoties pauperibus  benefeceritis. Dominus enim hanc hereditatem pauperibus reliquit in hoc seculo, bonos uidelicet uiros, qui eos sibi procurent. Nimirum Deo gratias agere debetis, cum uobis suos mittit pauperes. Non enim tot nuntios inueniretis, quos ad tot pauperes dirigeretis, nec etiam sciretis eos eligere, sed Deus eos eligit, et electos uobis mittit. Itaque debetis credere quod Dominus inopes, a uobis eleemosynam postulantes minime decipit, quia si nichil adesse sciret, quod eis tribueretis uix aut nunquam permitteret, ut a uobis aliquid postularent. Ergo semper eis uel bonum sermonem tribuite, si forte ceteris careatis. Nam loqui cum pauperibus est honor uester, loqui cum diuitibus  plurimum formidare debetis. Hinc enim facile dedecus potestis incurrere.



CAPUT XXXuIII. De eleemosyna pauperum largius remuneranda.

Quod si forte pauperes suam paruam eleemosynam uobis afferunt, nolite respuere, sed cum gaudio eam suscipite; uerum predicationem quam uobis faciunt, dum uobis eam tradunt diligenter intelligite, quandoquidem illi qui pauperes sunt sua uobis largiuntur, uos eis uestra, precipue si facultas adsit, largius debetis tribuere.



CAPUT XXXIX. De mulieribus non recipiendis.

Ne mulieres in hac religione recipiantur, omnimodo prohibemus; quandoquidem a deliciis paradisi  primum hominem mulier traxit, ubi quis ei resistere poterit? Si Dauid mansuetissimus, Salomon sapientissimus, Samson quoque fortissimus, muliebri laqueo capti sunt, quis eius blanditiis non cedet? Nonne, ea absente, per ipsam a diabolo tentatur homo? Quid ergo, ea presente faciet? Hoc autem uitium fugiendo, non impugnando, docet Apostolus superari . Hoc etiam beatus affirmat Gregorius, ne quis post uotum continentie cum eis habitare presumat; sic igitur ab hac religione penitus disiungantur, ut nec etiam labori fratrum, adiutorium impendant per diem, nec post solis occasum usque mane cellas ingrediantur. Quinetiam nulla sola mulier, aliqua hora diei cellas intreat, sine socio qui etatem habeat.



CAPUT XL. De uiris alterius religionis non recipiendis.


Alterius religionis uiros in hac religione recipi omnino prohibemus. Nam uestri mores ab eorum moribus, plurimum differunt; uos quippe fimum et ligna portantes, et clibanum calefacientes, panem et alia multa facere consueuistis: nullos enim nisi uosmetipsos habetis famulos. uobis itaque talia facientibus, frequenter improperarent, dicentes: Nunquam de huiusmodi uilibus in nostra religione tractaremus. Facilius etiam potest in disciplina teneri, qui nunquam in illa fuit, quando recenter seculum relinquit, quam reuocari ad ipsam, qui semel eam excessit. Insuper, si post longum tempus, uestris perscrutatis moribus, ad pristine religionis  habitum remeare uellent, ipso pastore, cuius obedientie se prius submiserunt, recipiente quasi suas oues, et licenter et absque calumnia uestri facere possent. Unde ne uobis et ipsis aliquod contingat opprobrium, nullo modo recipiantur. Hinc Salomon ait: Cor ingrediens duas uias non habebit requiem . Hinc Iacobus ait: uir duplex animo inconstans est in omnibus uiis suis .



CAPUT XLI. Cuiusmodi homines liceat recipere.

Quicunque secularis homo uelit ad hanc congregationem accedere, licet alteri religioni sola promissione sit obligatus, huius religionis prior licite  potest eum recipere, quandiu seculari ueste indutus fuerit.



CAPUT XLII. Cuiusmodi homines nec absoluendi nec requirendi sint.

Econtra, si quis a pastore dono fraternitatis accepto et certo ueniendi termino constituto, postmodum aliam religionem adire uel in seculo remanere uoluerit, pastor ipsum non requirat. Quod si absolutionem promissionis iam facte postulet a pastore, nequaquam eum absoluat, sed ei breuiter ita respondeat: Nunquam a nobis requisitus fueris. Aliter non absoluatur, nec uenire cogatur, nec a quolibet susceptus requiratur.



CAPUT XLIII. De solitario cum propria cella non recipiendo.


Huius religionis decretum est, quod quicunque ad eam accesserit omnes terrarum possessiones extra deserat, se totum pastoris uoluntati subiiciens. Ex hoc itaque precipimus, ne quis solitarius cum cella propria recipiatur, sed si pastoris uoluntas fuerit, aut ipsum sine cella, aut cellam sine ipso, si dare uoluerit accipiat.



CAPUT XLIu. De uiris infra uiginti annos, infirmantibus ac leprosis non recipiendis.

Quoniam spontanea uoluntate, et prouida animi deliberatione Christi iugum adeundum est, ideo precipimus ne quis infra uiginti annos, aut homo infirmans, nisi equitando aut pedibus ambulando  uenire possit, in hac religione recipiatur. Quemlibet etiam leprosum manifeste cognitum in nostra religione recipi prohibemus. Quippe membra Christi scandalizaret, et maledictionem Domini incurreret dicentis: ue autem homini illi, per quem scandalum uenit .



CAPUT XLu. De Simonia penitus uitanda.

Quinetiam pastor huius congregationis, seipsum et omnes discipulos suos, ab omni genere Simonie prorsus custodiens, et illud Domini preceptum: Gratis accepistis, gratis date , fideliter adimplens, in suscipiendis fratribus solam Dei uoluntatem et animarum salutem summa discretione consideret.



CAPUT XLuI. Quod fratres in cella permaneant.


Quemadmodum legitur in Euangelio, Christum in montis solitudinem ascendisse, ut tentaretur a diabolo , sic Christum sequentes, ut ei liberius per contemplationem adhereant, solitudines nemorum et absentiam hominum querunt: sicut nec ipse, nisi deuicto hoste a monte descendit, sic nec eius imitatores, dum sunt in prelio nondum cursu consummato, quod est omni tempore uite sue a solitudine quam elegerunt debent abscedere. In hoc enim uestra et omnium eremitarum uita maxime debet constare, ut cum continue orationis usu et silentio tumultum seculi declinantes, in cellis uestris quiescatis. Nam uix aut nunquam  ualde potest esse religiosus, qui una die recluditur, et altera discurrere permittitur. Ipsi namque apostoli qui gratia sancti Spiritus pre ceteris abundabant, dum irent per seculum puluere pedes suos aspergebant, cumque apostoli qui perfecti uiri erant, et precepto Dei per seculum incedebant, puluere terrene conuersationis aspergebantur, uos penitus, qui fragiles estis, si contra propositum uestrum, per mundum discurreretis, puluis peccati macularet. Itaque uobis precipimus, ne uagari per seculum presumatis.



CAPUT XLuII. De silentio.

Silentium secundum loca et tempora constituta  custodiatur. In his autem locis, hoc est in ecclesia, in claustro, in refectorio, in dormitorio, nec non in his temporibus, id est a completorio usque mane finito capitulo, continuum silentium fratres obseruent nisi magna necessitas, que legem non habet, quandoque cegerit, sicut enim Isaias testatur: Cultus iustitie, silentium et pax . Quicunque uero in supradictis locis uel temporibus silentium uiolauerit, regulari discipline subiaceat.

Aliud autem silentii genus quod est tacere inutilia, et loqui necessaria, a singulis fratribus semper et ubique summa discretione est obseruandum, ut enim Salomon ait: Mors et uita in manibus lingue . Itaque si ipse loci dispensator,  uel quislibet alius frater murmurando uel detrahendo, uel mentiendo, uel obedientie resistendo, uel secularia et uana uerba sepe referendo, seipsum et alios corrumpat; ceteri fratres, fraterne caritatis affectu, primo, secundo, tertio, illum inde reprehendant; quod si paruam consuetudinem suam humiliter corrigere neglexerit, regularem subeat disciplinam.



CAPUT XLuIII. Quod fratres causa faciendi predicationem non exeant solitudinem.

Iterum uobis precipimus ne causa faciendi predicationem solitudinem exeatis. Dum enim manetis in eremo et cauetis a seculo, lumen est super candelabrum, id est bona uita, que illucescit fideli  populo; ut enim beatus ait Gregorius: uita iusti, uiua predicatio.



CAPUT XLIX. Quod fratres causa audiendi predicationem eremum non exeant.

Preterea uobis precipimus, ne causa audiendi predicationem eremum exeatis; constat enim quod Ioannes Baptista manebat in eremo, dum iehsu Christus predicaret in terris, nec tamen dicit Euangelium inde Ioannem exiisse, ut Domini predicationem audiret. Si uero Deus uellet Ioannem ad se uenire, et ipse non ueniret, in hoc procul dubio delinqueret, sed non erat ei necesse ut iret audire corporaliter sermonem Iesu Christi; nam  uocem ipsius in corde suo spiritualiter audiebat, sicut idem in Euangelio testatur, dicens: Amicus sponsi stat, et audit eum, et gaudio gaudet propter uocem sponsi . Tamen nolite arbitrari quod ego uos Ioanni Baptiste conferam; attamen si exemplo ipsius Deo adheseritis, et eremum exire nolueritis, ipse Deus manebit in uobis, et docebit uos.



CAPUT L. Quod fratres uiris exterioribus peccata sua non confiteantur.

Si quis uestrum aliquod peccatum  incurrat, omnino caueat ne cuilibet exteriori uiro, quantecunque sanctitatis sit, illud confiteatur. Quod si facere presumeret, utique inobediens et  incredulus esset, et diceret ipsis operibus, nec in pastore meo, nec in fratribus meis habeo fiduciam, quare ab exterioribus super hoc postulo consilium. Deus autem prohibet, ne quis unum de pusillis suis contemnat . Quinetiam multum decipitur qui se coinquinat, cum se lauare existimat, suumque peccatum confitendo adauget. uerum hec omnia incurreret, si quis fratrum nostrorum uiris exterioribus peccatum suum confiteretur  . Nec non et omnes alii eadem incurrunt, qui post confessionem peccata non deserunt. Ergo Deum in secreto solitudinis super uniuersis necessitatibus uestris consulite. Itaque confitemini alterutrum  peccata uestra, et orate pro inuicem ut saluemini . Predictis igitur rationibus uobis precipimus in cellis uestris permanere et exinde que concessa sunt, scilicet adiutorium uicinorum cum bestiis suis in labore uestro, cum necesse fuerit, petere; uos tamen huiusmodi occasione, cellas nunquam exeatis. Nos itaque, fratres karissimi, in solitudine ac paupertate eremitica uitam nostram, Deo annuente, ducere cepimus, et eam in eodem, ipso adiuuante, finire debemus.



CAPUT LI. Quod fratres in porticum exeuntes honeste se habeant.

Cum in cellis uestris reclusi fueritis et soli Deo adherere poteritis, tunc debetis suspirare, gemere  et deflere tam uestra quam aliena peccata. Quoties autem oportuerit uos exire in porticum causa loquendi cum uestris uisitatoribus, letam faciem eis pretendite, et cum gaudio eos suscipite; et est ratio, ut, eis ad uos de longinquo uenientibus et processionem suam, ut ita dicam, facientibus, uos quoque uestram faciatis, et eis honeste obuiam exeatis.



CAPUT LII. Quod fratres extra cellam exeuntes, duo sint ad minus.

Cum uero, necessitate compellente, extra cellam egrediemini, ut alter alteri prouideat, secundum euangelicam institutionem, iubemus uos binos incedere.  ue namque soli, quia si ceciderit, non habet subleuantem . Nec non in itinere, cauete uiatorum societatem, prout res exiget, ingressusque ciuitatum et castellorum, ne exterior oculus uideat unde interior cecus fiat.



CAPUT LIII. De fugientibus ab hac religione

Si quis per diabolicam suggestionem ab hac religione corruerit, licet pastori ipsum reconciliari uolentem, ad religionis unitatem cum digna satisfactione reducere. uerumtamen istud magnopere attendendum est, ut quidquid inobediens acquisiuit uel edificauit, totum illud, quamtumcunque sit, sicut res perditionis abiiciatur et reprobetur, ne si accipiatur, fratres adhuc imbecilles sumant sibi in  exemplum dicentes: Quoniam huic sic post lapsum contigit, faciamus et nos similiter. Quod ne contingat cauendum est.



CAPUT LIu. De cura clericorum et conuersorum  .

Optimam partem, que a Domino precipue laudatur in Maria, clericis ab omni cura temporalium liberis, solam iniungimus ut dicere possint ueraciter: Dominus pars hereditatis mee ; et item: Portio mea Dominus ; et iterum: Non est equum nos derelinquere uerbum Dei et ministrare mensis . Sicque diuinis laudibus et contemplationi solummodo intendentes sibi inuicem  et aliis fratribus, delicta sua confitentibus, spiritualia ministrent. Et ne colloquio secularium aut sollicitudine exteriorum diuinum officium interrumpatur, et mens eorumdem satietatis interne dulcedinis obliuiscatur , ob hoc scilicet temporalem curam celle solis conuersis committimus, qui cum in labore et in ceteris agendis, aliis fratribus, clericis uidelicet et conuersis, non dominatione, sed caritate precipiant, custos omnium uirtutum humilitas illesa conseruetur. Quippe ipse Creator omnium creaturis suis, Marie uidelicet et Ioseph, fuit obediens, dicente Euangelio: Et erat subditus illis . uerumtamen omnibus, tam clericis quam conuersis, expediret ne deinceps, si fieri posset, seculum  uiderent, quandoquidem illud reliquerunt; sed quia nequit fieri, saltem clericos in requie diuine dilectionis uolumus retinere. Conuersi uero tam pro illis quam pro semetipsis, exeant colloqui cum gente exteriori. Attamen quandoque egrediuntur clerici, cum ibi sunt necessarii. Magna tamen est sapientia, magnaque misericordia, dum in secreto Dei possunt quiescere, ut ibi maneant ad communem omnium utilitatem. Nam si mens eorum occuparetur ad temporalia, procul dubio minus aliis prouiderent eterna. Quicunque uero foras egrediuntur, caueant ne in colloquio secularium delectentur; quo enim amplius ibi delectabuntur, eo maius incommodum patientur. uerum si obedientia permittat, magis desiderent in secreto iugiter  permanere quam foras exire; nam si Deus intus non inuenitur, foris absque dubio minime reperietur, nimirum ipse Deus amicis suis sepius et familiarius in secreto quam in publico secreta sua reuelare consueuit: uerbi gratia, ut beate Marie in thalamo, Ioanni Baptiste in eremo, Petro, Iacobo, Ioanni in monte, nec non eidem Ioanni in exsilio. Et sic de ceteris intelligendum.



CAPUT Lu. De distributione uictus et uestitus.

Frater qui celle curam agit, prout res se habuerit, fratribus prouida dispensatione uictum et uestitum distribuat, illud quod in Actibus apostolorum legitur, attendens: Et erant illis omnia communia,  nec quisquam egens erat inter illos; et diuidebatur singulis, prout cuique opus erat . Inter hec nec ipse dispensator nec alius frater sibi tantum aliquid ad edendum parari postulet, nec etiam omnibus communiter, nisi solus dispensator. Quod si quis petierit omnino non exaudiatur, nisi forte egrotet; egrotanti enim, cum omni humilitate seruiatur. Profecto qui diues erat in seculo ualde reprehensibilis est si in hac paupertatis religione, aliud quam paupertatem postulet. Nonne cibis et uestibus delicatis satis abundauit? Cur ergo huiusmodi amplius desideraret? Presertim qui pauper fuit in seculo, qua ratione diuitias quereret in eremo, quas habere non poterat in mundo? Ad quas enim delicias, unusquisque huc accessit, nisi ut  crucem portans Christum sequeretur? Quid uero sancti apostoli, quid sancti Patres in Aegypto, quorum uestigia sequi debemus, nisi uigiliis, ieiuniis, et orationibus et laboribus insistere ex more postulabant? denique quos redditus aut que patrimonia, se totum hostiam uiuam Deo quisque sponte offerens, sibi ad hec paranda in mundo retinuit? prorsus nulla.



CAPUT LuI. De cura infirmorum, senum ac debilium.

Si quis frater urgenti graui infirmitate, conuentum sequi nequiuerit, in domo infirmorum reponatur. Porro celle dispensator unum fratrem, uel plures, si necesse sit, eligat, qui die noctuque patienter egroto seruiant, et soli domum ubi eger  fuerit ingrediantur. Ceteri uero fratres, siue ibi manentes, siue aliunde aduenientes, non absque licentia dispensatoris infirmum uisitare presumant. Nam cum aliquis frater, qui diu in disciplina religionis permansit, et cum adiutorio Dei et pastoris sui, pro posse suo, cauit a seculo, tandem incurrit egritudinem, et fini suo iam appropinquat, tunc precipue maiori indiget custodia, quando anima ipsius mercedem suam debet recipere: ueluti cursores, tunc penitus enituntur, cum prope locum sunt, ubi cursus eorum fuerit consummatus; si enim prius remanerent, frustra laborassent. Propter hoc expedit egrotanti discipulo, ne quid de negotio seculi audiat, unde spiritus suus cogitet uanitatem. Quantoque cum paucioribus loquetur hominibus,  minus est inde auditurus. Oportet autem eum semper confortari in Domino. Ipse quoque, si sapiens fuerit, dicet loquentibus secum: Sinite me in pace manere, et iuuate me uestris orationibus, ut cor meum assidue Deo possit adherere. Quod si in cella, quibus indigebit abunde non fuerint, ante ecclesiastica ornamenta, seruitio Dei deputata, uenundari precipimus, quam eorum que licenter postulauerit, inopiam patiatur infirmus; nam ipse templum est in quo Deus habitat. Cumque pater aut mater, uel quislibet eius secularis amicus, ad eum ingredi non permitteretur, fratres debent summopere curam illius agere. Nullum etiam negotium religionis comparari ualet egroti seruitio, nisi tantum  diuinum officium.

Senibus quoque ac debilibus humiliter et sollicite necessaria ministrantes: Alter alterius onera portate, et sic adimplebitis legem Christi , illud etiam Domini preceptum fideliter adimplentes: Quecunque uultis ut faciant uobis homines, et uos facite illis similiter .



CAPUT LuII. De temporibus ieiunandi, horis reficiendi, et genere ciborum.

A sancto Pascha usque ad Exaltationem sancte crucis, bis in die, primo uidelicet post sextam, et secundo post uesperas, refectionem uobis sumere disponimus, exceptis ieiuniis in huius temporis spatio constitutis. uerum ab Exaltatione sancte  crucis usque ad Pascha uobis ieiunare precipimus, exceptis diebus Dominicis et die Natalis Domini. Rursus a predicto festo uere Crucis usque ad initium Quadragesime post nonam, et exinde usque ad Resurrectionem Dominicam, post uesperas cibum sumere uobis statuimus. Item a festiuitate Omnium Sanctorum usque ad Natiuitatem Dominicam, et a Septuagesima usque ad Pascha, cibo quadragesimali tantum uobis uti precipimus. Ceteris uero temporibus, ouis et caseis quandoque uesci uobis permittimus  , eo quod omnes tam sanos quam egrotos, a carne et sanguine tam uolucrum quam quadrupedum uos semper abstinere iubemus  . uerumtamen quia certos redditus non habetis, unde refectio quotidiana fratribus ualeat  preparari, nullus aliquid ad uescendum certis horis ex debito postulare presumat, sed que et quando ipse Dominus, quem solum dispensatorem uestrum constituimus, solita pietate sua uobis ministrabit, cum gratiarum actione suscipite. Quod si uobis alimenta plerumque dare distulerit, nichilominus ei gratias agite, recolentes illud Apostoli: Gratias agentes semper pro omnibus, in nomine Domini nostri Iesu Christi, Deo et Patri .



CAPUT LuIII. De diuinis officiis.

Diuina quidem officia ex certis et sanctis auctoribus collecta, que beatus Gregorius et alii sancti doctores in sancta disposuerunt Ecclesia, celebrare  dignum duximus. De quibus non est modo dicendum per singula, eo quod in libris nostris de huiusmodi plenius continetur.



CAPUT LIX. De mutuo fratrum obsequio.

Assidue omnes reminisci debetis cunctos subministros uestros cum ceteris mundanis exterius reliquisse. Ideoque oportet ut alter alterum, seruata religionis fraternitate, honore inuicem preueniat, et ut qui maior est, fiat sicut iunior, et qui precessor est, sicut ministrator , unusquisque ex mansuetudine, libenter omnibus deseruiat. Fratribus namque in obedientia positis, si possibile sit, tanquam angelis est ministrandum; credibile  est enim eos sine dubio, si in hac perseuerauerint, fore saluandos, sicque pares angelis futuros. Porro si cuilibet absurdum et inconueniens uideatur dici tanquam angelis, cum homines sint, et utique peccatores, dicatur expressius, non solum tanquam angelis, sed etiam quasi Deo in talibus: namque per prophetam se Deus habitare asserit, dicens: Celum, id est anima iusti, mihi sedes est ; et in Euangelio: Quod uni ex minimis meis fecistis, mihi fecistis ; et iterum in Psalmo: Ego dixi: Dii estis et filii Excelsi omnes . Hec autem non propter extollentiam  uobis dicimus, sed ut frater fratri humiliter et ex dilectione famuletur et obediat.



CAPUT LX. De electione prioris.

Cum prior eligendus est, fratres ex singulis cellis bini conueniant in Grandimontem, quemadmodum ad conuentum bini uenire consueuerunt. In eisdem uero locis remanentes, totius electioni conuentus, se pro certo concedere, ceteris abeuntibus, promittant. Adunato itaque conuentu, post inuocationem nominis Domini, duodecim fideles et religionis amatores, sex uidelicet clerici et sex conuersi, ad eligendum priorem designentur, qui, postquam audierint ab omnibus electionem suam a nullo fore contradicendam, seorsum inter se de  ea pertractent. Talis itaque pastor eligatur, qui antea fidelis huius religionis discipulus exstiterit, ut alios ex seipso considerans, prout opus fuerit, sciat unicuique utilia prouidere. Si uero inter ipsos duodecim, aliqui in electione dissenserint, maiori parti concedendum est, que scilicet fidelior saniorque intelligitur, nichil ibi nisi communem utilitatem considerans, illis dissentientibus a consilio et etiam extra conuentum, ut totum sine eis fiat eiectis. Ex ipso tamen conuentu totidem concilio adiiciantur quot eiecti fuerint, et de eisdem, siue clericis, siue conuersis, ut in duodecim semper electio consistat.



CAPUT LXI. Quod nullus exterior eligatur in priorem.


Neminem qui sit extra religionem uestram, quocunque sensu uel sanctitate polleat, in priorem uobis eligere presumatis. Ab hac namque uita dissideret, uosque ad aliud euerteret; unum autem de uestro conuentu confidenter eligite, quippe hoc ipsum beatus precipit Gregorius, dicens: Defuncto pastore cuiusquam congregationis, non extraneus eligatur, nisi de eadem congregatione, quem sibi propria uoluntate, concors fratrum societas elegerit. Porro si Deus uobiscum fuerit, ipse uobis consulet; quod si ab ipso recesseritis, nunquam bonum pastorem reperietis. Si uero omnes mali essetis, cuius esset pastor alter qui succederet, si nullum inter uos bonum inueniret? Quemcunque  pastorem habeatis, sapiens erit si tamen ab hac uita non declinet; si uero  ab ea recesserit, ipse procul dubio anathema erit, et quicunque ei consenserit. Iterum uobis precipimus, ut pastor uester  nunquam abbas, sed tantum prior nominetur. Quin etiam quemlibet exteriorem uestri pastoris electioni nullatenus interesse permittatis.



CAPUT LXII. De pastoris stabilitate.

Rursus pastor uester omnino caueat, ut clausuram Grandimontis, nunquam nisi necessitate ineuitabili  coactus, egrediatur. Sciat autem firmiter, quandiu catena Christi religatus, per seculum ire noluerit, quod nullus ex discipulis suis audebit ei inobediens esse, nec in qualibet cella sua, contra preceptum suum manere; nam ipse Dominus cuius amore pastor uinctus fuerit, discipulos etiam uinctos tenebit. Si forte  per seculum abire ceperit, ualde pertimescimus, quod omnes uos eum pariter sequentes et precepta sua contemnentes, inobedientiam incurretis; ipse uero honorem deinceps non recuperabit: quem coram Deo et hominibus habebat die qua claustrum suum egrediens, contra uotum suum, per seculum ire presumpsit. Hinc de seipso et ceteris Ecclesie pastoribus beatus ait Gregorius: Nos sumus,  fratres karissimi, nos sumus lapides sanctuarii, qui apparere semper debemus in secreto Dei, quos nunquam necesse est foris conspici.



CAPUT LXIII. Quomodo prior erga suos cognatos se habeat.

Item quia carnalis cognatorum affectus, plerosque religiosos ab amore diuino plurimum reuocare et bona Ecclesiarum ualde solet dissipare, huius religionis prior omnino caueat, ne propriis cognatis, excepto hospitalitatis beneficio et quolibet parui pretii munusculo, aliquid largiatur.



CAPUT LXIu. Quod relicta non recuperentur.


Propositum et preceptum nostre religionis est, ut ecclesias et res ad eas pertinentes, et quoslibet honores qui sunt extra religionem nostram, nec non  terras, bestias, decimas, certos reditus, fora, nundinas, uisitationem cognatorum, causas, siue iudicia, tam pro nostris quam pro alienis, questum etiam quandiu una die quoquomodo uiuere poterimus, et cetera que amore Dei reliquimus, nunquam recuperemus, sed potius in eremo, tanquam mortui et abiecti a mundo, usque in finem perseueremus.



CAPUT LXu. De perseuerantia in supradictis

 uos itaque, fratres karissimi, in predictis, constanter perseuerate. Quod si pastor uester ab hac uia ueritatis uos ad aliud euertere conabitur, nec uestris consiliis ullomodo acquieuerit, hec instituta deserens, ex auctoritate Dei uobis confidenter precipimus, quatenus ipsum sicut apostatam potius a uestra societate penitus eiiciatis, quam propter eum ab hac uia declinetis. Hinc ipse Dominus in Euangelio precipit, dicens: Si oculus tuus scandalizat te, erue eum et proiice abs te . Quisquis igitur in hac uita sanctitatis usque in finem fideliter perseuerauerit, procul dubio saluus erit. Amen.



SEQUITUR CONFIRMATIO.


Ut autem predicta Regula perpetuis temporibus illibata consistat, ipsam prout ab eodem Urbano predecessore nostro, ut superius diximus, correcta est, auctoritate apostolica confirmamus et presentis scripti patrocinio communimus, statuentes ut nulli omnino hominum omnium liceat hanc paginam nostre confirmationis infringere, uel ei ausu temerario contraire. Si quis autem hoc attentare presumpserit, indignationem omnipotentis Dei et BB. apostolorum eius Petri et Pauli se nouerit incursurum.

Datum Laterani u Kalend. Iul., pontificatus nostri anno II, anno Domini 1188  .



STEPHANUS DE LICIACO GRANDIMONTENSIS PRIOR QUARTUS





NOTITIA 

Stephanus II de Liciaco, Lemouicensis patria, sub cuius moderamine ordo in domibus plurimum dilatatur. Hic etiam gesta Stephani confessoris conscribi ac recitari fecit, ut notat Chron. Grandim., ubi dicitur discretus, largus in eleemosynis, potens opere ac sermone, in oratione deuotus, in ieiuniis assiduus, qui gregi feliciter prefuit; mortuus est, ut arbitrantur 1161, III Non. Ianuarii. Habet illud epitaphium: Hic iacet domnus Stephanus quartus prior, oliua fructifera in domo Domini, uixit in prioratu XXIII annis: ita Pandulfus de Garda et Ioannes l'Euesque. Ipsius tempore Henricus II rex Anglorum monasterium Grandimontense locupletauit; regum quoque et principum munificentia, in uariis partibus construebantur celle aut prioratus, que Grandimontensi Ecclesie matri subiiciebantur, pro fama pietatis fratrum huius cenobii.





DICTA ET FACTA S. STEPHANI DE MURETO AUCTORE STEPHANO DE LICIACO.





PETRUS BERNARDI ALIAS DE CORILO GRANDIMONTENSIS PRIOR QUINTUS





NOTITIA


 Petrus III Bernardi, de Boschiac, oriundus ex nobili familia, frater Bernardi Aimerici de Br, ut scribitur in quodam libro antiquo S. Martialis, electus uII Id. Februarii eiusdem anni, de sua electione certum fecit Henricum II Anglie regem, qui eidem scripsit anno regni sui septimo. Hic prius miles uxoratus, post cenobita, ac denique presbyter ordinatur; uir religiosus uita et moribus, uitiorum hostis rigidus, ac decessoris sui uirtutum egregius imitator: que et plura encomia de illo memorantur in Chronico Grandim. Anno 1165 dicata  est ecclesia B. Marie Grandimontis Iu Septemb. consecrante maius templum Petro Bituricensi patriarcha, astantibus Bertrando Burdegalensi, Geraldo Lemouicensi, Engolismensi, Cadurcensi, Sagiensi, et aliis pontificibus. Iste totum refectorium abbatie cum testudine lapidea de nouo preclare instaurauit: item ecclesiam perfecit ex parte capitis usque ad ingressum chori clericorum, que antea inchoata fuerat, et facta a parte inferiori. Eo sedente fit quedam translatio corporis beatiss. Stephani a claustro in ecclesiam, presente Geraldo  Lemouicensi antistite in crastino Natiuit. B. Ioannis Baptiste precursoris Christi. Dignitate sua cessit circa an. 1167, factus corrector uincennarum,  uixitque ad annum saltem 1191, uti probant eius epistole.





PETRI BERNARDI EPISTOLAE.




Petrus Bernardi electus prior Grandimontensis significat Henrico regi Anglorum suam electionem cui inuitus consensit. 


Precellentissimo principi D. HENRICO Dei gratia Anglorum regi, duci nostro Aquitanico, magnificentissimo pauperum Grandimontensium nutritio, frater PETRUS BERNARDI, electus prior Grandimontensis, sed peccator, quidquid ualet oratio peccatoris.

Sanctus Spiritus, qui ubi uult spirat, non ex operibus iustitie que fecimus nos, sed secundum misericordiam suam magnam nos, licet indignos, elegit in uisibilem famulorum suorum Grandimontensium  ductorem. Ingenue fateor, non absque contradictione electioni huic, quanquam canonice, me subscripsisse, et adhuc propter duo repugnarem. Primo, nisi in Domino confisus, et in potentia maiestatis eius sperarem eumdem principalem, qui cepit in nobis opus bonum, profecturum, ita ut bonas faciam inchoate perfectionis uias meas et studia mea, meliorem esse me delectando, quam altiorem. Secundo, nisi eamdem electionem Deo et regie uestre celsitudini gratam declarassent fratres mei, nunquam tanti officii habenas accepissem. Domine mi rex, factum est, ut imperauit Deus; confirmet in omni opere bono ille qui Pater noster est, et nos opera manuum eius. Utinam sicut chartam nunc presentem, ita et meam tibi mentem  possem exponere! O si legere posses in corde meo, quod tibi de amore tuo, suo digito Deus inscribere dignatus est! Profecto cognosceres quod nulla lingua, licet erudita, sed nec stylus sufficiat exprimere que in tabulis cordis carnalibus, Dei Spiritui placuit imprimere. Memoria memores sumus beneficiorum uestrorum inenarrabilium, sed et ubique predicabo quod multam inuenerimus semper in oculis uestre maiestatis familiaritatem, cum familiaritate gratiam, cum gratia suauitatis abundantiam, de quibus sine dubio merces uestra multa est in celis, illo in Euangelio promittente, qui fidelis in omnibus uerbis suis, et iudicante sibi factum, quod uni ex minimis suis factum inuenitur. Ergo erga  sceptrum regni tui uoluntatem bonam ex debito conseruantes, parem a sacra uestra celsitudine suppliciter reposcimus. Nihil, fateor, in deserto possumus, at modicum hoc quod ualemus coram Deo prepotenti, in cuius manu sunt omnium potestates, pro uobis regioque sanguine uestro impendimus, ut uirtutum omnium percipias incrementa, et ad eum qui uia, ueritas et uita est, gratiosus ualeas peruenire. Hanc pro uobis prosequemur obsecrationem in uestro Grandimonte, ab hoc primo electionis nostre, ut latores presentium notum facient.

Datum in Grandimonte, mense Februario.





II. Rescriptum Henrici II, Anglorum regis, ad Petrum Bernardi, priorem Grandimontensem.---Gratam habet eius electionem, eiusque se precibus commendat. 


Religioso sacerdoti, et excelso in uerbo glorie, P. Petro BERNARDI, priori fratrum nostrorum de Grandimonte, iusta desideria principis Christiani, HENRICUS, Dei gratia Anglorum rex, filius et frater.

Bonus homo de bono cordis sui thesauro duo protulit bona. Primum, quando assensum prebuisti tue electioni, quam credimus factam esse a Deo, quia tanto correctorum  et curiosorum consensu, uti concessu celebratam fuisse accepimus, sicut uestri retulere. Secundum, cum memoriam in tuis precibus continuam repromisisti. Satis est, si fiat;  fiet, credo. At continuetur per orationes uestras multum speramus in Domino, et in potentia maiestatis eius; nec paruipendimus orationes uestras; fiant, precor, sine intermissione in ecclesia uestra ad Deum pro nobis, ad solatium uestrum, et iucundum diem aduentus uestri in sedem prioris generalis. Hisce patentibus notum uobis facimus, nos recordari adhuc hodie, quod hostie cauda et caput Deo debebatur; non incipimus uobis benefacere, ut uos de nobis bene meritos abiiceremus; tunicam ecclesie, Dei gratia iam polymitam, curamus facere et talarem; tantummodo pro me orate, et de temporalibus nichil solliciti, Dominus prouidebit per manus nostras. Regium attestor pectus,  prouideo in conspectu, et utinam semper, Regem celi et terre immortalem, regnum nobis in terra donasse, donaturum et in celo, si quod de adoranda dextera eius accepimus, iuste et sapienter administrauerimus. At quis putas est fidelis seruus et prudens? Utinam sic appaream in conspectu eius, ut et hic fideliter, et ibi feliciter regnare possimus. Sed et hoc speramus, si bonorum uestrorum spiritualium participes nos efficientes, inclinaueritis ad nos magnam misericordiam Regis regum et Domini dominantium.

Datum Londini per manus magistri Thome  cancellarii nostri, mense Martio, regni nostri uII.



III. Epistola Petri Bernardi uincenarum correctoris ad Guillelmum priorem Grandimontensem.---Annuntiat ei necem sancti Thome Cantuariensis archiepiscopi. 


Reuerendo Patri GUILLELMO priori suo generali, frater Petrus BERNARDI exgeneralis, meliora quam nouit.

Anglorum regis quid faciemus anime, aliquando sorori nostre? Denigrata est super carbones exstinctos facies eius. Heu! qui nostras fundat ecclesias, Ecclesiam Cantuariensem uiolauit. Heu! si scires quod noui et portenti fert regis Galliarum aula, obstupesceres. Nam et celi obstupescunt  super hoc cum exprobratione super legatione nostra. Scripsere tum excellentissimus princeps et reuerendus Pater dominus Henricus de Francia, regis Francorum germanus frater, dux et archiepiscopus Remensis, tum R. R. pater Guillelmus, Senonensis archipresul, Henricum Anglie regem interemisse sanctum Thomam Cantuariensem archiepiscopum. Obdormissem utinam solito profundius quando et sanctissimus papa, et reuerendi Galliarum antitistes me ad eumdem  Henricum miserunt cum domno priore Carthusie de Monte-Dei. Utinam reliquissent nos in solitudinibus errantes, absconditos in cauernis et speluncis terre Grandimontensis! uide quantum pietatis infundat in cor meum impietas tanta. Iam stylus noster submergitur.  uale et mecum scribente scribas ad eumdem regem, si forte audiat et conuertatur. Precor, fiat oratio sine intermissione ab Ecclesia nostra ad Deum pro me perturbato.





Iu. Epistola Guillelmi prioris Grandimontensis ad Petrum Bernardi correctorem uincenarum, olim priorem Grandimontensem.---Consolatur eum super morte sancti Thome Cantuariensis archiepiscopi. 


Fideli seruo Christi et prudenti Patri D. Petro BERNARDI, nostro fratri et correctori de uincennis, bonum animum ei respirare in misericordia Dei, frater WILLELMUS prior generalis.

Cruento reuerendi Patris Cantuariensis occasu quid turbaris, et cogitationes tue ascendunt in cor tuum? Si manum aut consilium parricidis, suadente diabolo, prestitisses, contristari deberes tristitia que salutem operatur. Plaga sane crudelis et cruenta uehementer inflicta est Ecclesie sancte Dei in internecione sancti primatis. At quid remedii? Non tam deplorandus qui insons occidit, quam  qui occidit. Interempto manet corona, interemptori gehenna, que immane os iamiam aperuit ut deglutiat uiuum. Quod paternitati tue retulere, illustrissimum Anglorum regem hoc flagitium perpetrasse, difficile mihi persuaderem, nisi narrantium dignitas intercederet. Quod si ita est, res male cedit ipsi regi, et nobis famulis eius; non tamen hac re desperandum, sicut calamus quassatus non conterendus. Noli turbari quasi fecisses; iustitia iusti liberabit eum, impius autem in sua iniquitate corruet. Si bene egeris, recipies. Haud secus ac lepra corpori adheret quod fedat, ita culpa ipsi operanti iniquitates. Impietas impii erit super eum. Iustus filius non morietur in iniquitate patris sui,  sed uita uiuet. Filius non portabit iniquitatem patris, nec tu, carissime Pater, filii tui regis Anglie, si uerum sit quod adeo ei ingenite iustitie oblitus fuerit. Ut tibi complaceat anima mea, scribam ad eum; sed epistolam futuram credo infirmam, nam coram eo non sum uir magni meriti. Faciam tamen lubens, ut reuertatur ad Dominum. Plurimum tribuit sancte tue eloquentie. Ergo ab industria tua deuote conueniendus, pathetice admonendus, sollicita exhortatione in Christo Iesu suscitandus.





u. Epistola Guillelmi de Trahinac, prioris Grandimontensis, ad Henricum II Anglorum regem.---De nece sancti Thome Cantuariensis archiepiscopi. 

 Salutem in eo qui dat salutem regibus, HENRICO Anglorum regi grauiter laboranti, presertim in interiore homine, frater GUILLELMUS DE TRAHINAC conterritus in Grandimonte uestro prior et peccator.

Hem, domine mi rex, quid est quod audio de uobis? Nolo uos ignorare quod a die qua didicimus uos lethaliter cecidisse, operarios remisimus deuotionis uestre edificantes ecclesiam domus tue  Grandimontis, ne in ullo tecum participes essemus. Considerata siquidem regie uestre maiestatis ingenita bonitate, et collata ex aduerso cum horrendi parricidii crimine quo accusaris, non potuit hoc de te sibi suadere anima mea. Quod si insons, Deo gratias, qui dedit nobis famulis tuis desiderium cordis nostri. Si autem proximus et particeps effusi sanguinis, attende, nec remaneas infirmus in luto tanti reatus. Plane nescius sum utrum te conscio tam pessimum facinus designatum fuerit necne. Scribo autem tibi, non sine timore et pauore; si enim tanti criminis fautor, ne dicam auctor esses, nollem, nec auderem tecum agere. Quod si, fato nescio quo, illud euenerit, doleo sane super te et mortificata bona opera tua, quoniam scriptum  est: Si auerterit se iustus a iustitia sua, et fecerit iniquitatem, omnes iustitie eius quas fecerat non recordabuntur . Nullum ius, sed nec imperium teneo in uoluntatem tuam; et licet haberem, nullo modo cogerem te. Ingenuus est enim hominis animus, mauult duci quam trahi. Sed si quid ualet coram te peccatoris oratio, precor, noli perdere fructus bonorum operum tuorum, noli perditam negligere animam tuam, pro qua Christus mortuus est. Conuertere, et age penitentiam ab omnibus iniquitatibus, et non erit tibi in ruinam iniquitas. Hodie si uocem Domini audieris, et non obduraueris cor tuum, orationes famulorum tuorum Grandimontensium, quas cum ieiuniis effundimus  et offerimus, ascendent ad Dominum.



uI. Epistola Petri Bernardi, exprioris Grandimontensis, ad Henricum II Anglorum regem.---De nece sancti Thome Cantuariensis archiepiscopi.

HENRICO Anglorum regi pauperrimo, pauper et desolatus frater Petrus BERNARDI, exprior generalis Grandimontis, suas lacrymas ad cor emolliendum.

Ut innumerabilia sunt tue deuotionis argumenta, ita sunt inenarrabilia, o illustrissima, sed nunc exaurata Anglie corona, cuius decoris rose deciderunt. Nimirum quantum nescio quid immensum debemus tibi, o rex, ideo durum Christiane reipublice, imo durissimum, presertim nobis, audire extra Deum factum, et ab eo proiectum esse regem  qui finem nobis bona conferendi inuenire non potuit, quique in sua magnificentia parum esse iudicat, nisi innumeris obruendo beneficiis Grandimontensem aliquando suum populum nostrum potius oneraret quam ornaret. Tantum, inquam, debemus decoro aliquandiu diademati tuo, quantum non ualemus enarrare. At quid tibi et carmini huic? bene quidem incepisse, at defecisse in uia Dei, retrogredi est. Omnes qui uident, incipient illudere tibi, dicentes: Hic homo cepit edificare, et non potuit consummare . At quid laudari hic ab hominibus, quibus qui placere studet, seruus Christi non est, imo confunditur, quoniam Deus spreuit eum, et in celo a Deo reprobatur, a quo uno merces est operi nostro et glorie corona  de sola manu eius. Animam separari a corpore infirmo dolemus. Potestne a Deo uera hominis forma separata manere? Signatum et sigillatum super nos lumen uultus Dei. Peccato fedatur et obscuratur hec lux gratie, que sola serenum confert. Excecatus ab aulicis, uerborum lenocinio pater precipitio proxime collidendus est, quomodo filii suo damnabili silentio eum perire sinent? uiuit Dominus, animam huiusmodi patris ab his filiis requiret Deus. Si tacuerimus, sceleris arguemur a Deo nuncupante nos canes mutos non ualentes latrare. Suspendio dignos adiudicabit cum canibus Capitoline arcis custodibus. Quidnam est hoc uerbum quod dictum est pauperibus Grandimontensibus? Quomodo euanuit?  Promiseras patri Simoni, fratrum Carthusiensium priori de Monte-Dei, et mihi, quod paratus eras domnum Thomam Cantuarie episcopum ponere secundum in regno tuo, dummodo speciem humilitatis coram populo tuo tibi ostenderet. Fecit centies quod postulasti, et ille iacet in corde terre. uocem sanguinis clamantem ad Deum de terra audiuimus: Quomodo cecidit uerbum ex ore regis, quod est sanctum et in te uenerandum? uerum ita sunt omnes isti diuites: si quid bene facias, leuior pluma est gratia; si quid peccatum est, plumbeias iras gerunt. Hecne threna tragedi parsinalis  didicere ibides nostre eremi? In pectoribus plebeiis et infirmis beneficia omnia conseruantur quomodo si scripta essent in arena et littore maris, in iisdem  cordibus permanent iniurie exarate quasi in marmore. Reuerendus ille Pater Becket archiepiscopus irreprehensibiliter cancellarii munere coram te perfunctus fuerat, quare talem tantumque fidelem deleuit obliuio? O uitream principum gratiam! Quid nobis et mundo? Nolite confidere in principibus, nec in filiis hominum in quibus non est salus. Imo salus ipsi domno Thome archiepiscopo Cantuariensi, quoniam ab eis occisus dealbauit stolam suam in sanguine Agni immaculati. Ideoque beatus, quia uocatus, quia etiam introductus ad cenam nuptiarum Agni. O reuerendum hiero-martyrem! o beatum pontificem! cuius anima paradisum possidet, quandoquidem inuenit salutem ex inimicis  suis, et de manu eorum qui oderant se gratis.

Bone Deus! auribus nostris audiuimus, et Patres nostri dominus princeps Henricus de Francia, par Francie, dux et archipresul Remensis, domnus Guillelmus Albimanus Senonensis archiepiscopus, domnus Ioannes de Bellesme Pictauiensis, domnus Bernardus Niuernensis episcopi, Galliarum Patres [an pares?], narrauerunt nobis opus quod operati sunt perditi quidam homicide, non rex Anglus, opus illud nefarium, indignum homine, multo magis rege benigno, misericordi, mansueto, nemini non beneuolo. Corpora, dicebant, magnanimo satis est prostrasse leoni, humiliatum coram te, Anglia, primatem D. Thomam Cantuariensem. De regia tua, o rex, salute sollicitum patrem occubuisse  ferunt gladiis impiorum Willelmi de Theraci, Hugonis de Moruille, Willelmi Le Breton, Renaldi Urs, quos si emiseris, occidisti et tu quem occiderunt. Absit hoc a rege Anglie. Non credo te adeo fedum designasse facinus. Ad solam uindictam malefactorum, laudem uero bonorum gladium portas. Inter agendum de politicis Theroneus comes Illyricus declarat regem in sua institutione et inauguratione perpetuam in se recipere et uouere obligationem bene beateque uiuendi, rectumque iudicium obseruandi. Magnus ille sacerdotum Dei Ioiada, dum conseruaret in regem Isrel conseruatum usque ad tempus Ioas filium Oehosie, quem furata fuerat amita eius Iosaba de medio filiorum regis Ochosie, qui interficiebantur a lupa illa Athalia, posuit hic  sacerdos super iuuenem regem diadema et testimonium. Quod est testimonium? uolumen legis Dei, ut doceret reges a die solemni coronationis sue singulariter astringi legis diuine praxi.

Recordare, domine, quid acciderit tibi, o rex, cum consecrandus esses per manus R. P. Theobaldi archiepiscopi Cantuariensis, die 20 Decembris, et quod professionem hanc in manibus episcoporum consecrantium emiseris: Ego Henricus, Deo annuente, futurus rex Anglie, profiteor et promitto coram Deo et angelis, deinceps legem, iustitiam et pacem Ecclesie Dei populoque mihi subiecto. Et attende, queso, quod et cui promisisti. Scriptum est enim: uouete et reddite . Et  iterum: Displicet Deo stulta et infidelis promissio . Statue contra te cor tuum, et quere ab eo quomodo et quando uotum reddidisti? Siccine iustitiam seruasti, tuis non reddendo? Dicunt horrendum hoc et immane parricidii scelus te perpetrasse. Nos, licet inscii, iamiam super te dolemus, reformidantes quod nunquam scire uellemus. Quomodo obscuratum est tue caritatis aurum obryzum, mutatus est color optimus? Ecclesias nostras exstruere et dotare curabas, quomodo Ecclesie pastorem percutiendo, dispersisti oues gregis catholici, et, quod dictu incredibile, mactando?

Peripateticorum princeps in Ethicis reges uocat legem uiuam. Credo eumdem sic fuisse locutum pro eo quod reges soleant subditorum suorum uitam  procurare. Sane sic te non salutasset, sed sub nomine legis mortue, qui tuos mortificasti. Filius gentium que ignorant Deum fraterna cede fedauit Rome fundamenta. Absit autem Christiane ueritatis filio, et domorum nostrarum protectori, nostrorum fundamentorum cementum paterno diluere cruore. Odi et exsecror manus uiolentas plus quam pilosas. Prudentissime quamuis ethnicus rex Antigonus maledixit adulatori sibi suadenti per fas et nefas agere suos inter subditos et regnicolas. Absit, inquit, hoc a me: tyrannorum est sic procedere, regum uero secundum legis et instituta imperii. O dignum optimi regis eloquium! Grecorum sapientes regem uocauerunt basilea, quod experirentur eum populi basim et fundamentum firmum.  Tu autem quale firmamentum populi iudicaberis? Siccine regio fulgens diademate, tuum sustentas et portas populum, populi tui tuumque Patrem spiritualem e medio tollendo? Merito uocaberis concussum populi fundamentum, et iam ruine proximum. Cecus ille Grecorum uates reges nuncupabat pastores. At quis nesciat quod boni pastoris est tondere pecus, non deglutire? At tu traxisti, possedisti, occidisti. Quis uideat, quis audiat tantam iniquitatem refundi in caput regis, et regis Catholici? Ille qui in diebus Saul abstulerat opprobrium ex Isrel, uocauit reges clypeum illa in oratione funebri predicti regis Saul et Ionathe amabilium principum: Abiectus est in te clypeus fortium . uersum decimum psalmi XLuI in quo gloriatur  Dauid: Quoniam dii fortes terre uehementer eleuati sunt , legit sancte Ecclesie doctor Hieronymus reges scuta terre. Dato et concesso, quos inter reges te inueniam non habeo. Iusti te non sentiunt in genere suo. Reges illi obumbrant super caput populi in die belli. Tu autem, domine mi rex, non tantum auertis faciem tuam a tuis, ipsos etiam interfectos insepultos relinquis in oculis solis, ut quos opprimis indesinenter contempletur.

Fateor, et ingenue non potest hoc de te sibi persuadere anima mea, nisi ex istorum Patrum scriptis exprobratum fuisset, suscepta mea legatione, cui te facturum satis regis promiseras sacramento. Tot tantaque nobis contulisti beneficia; ut quid erit pretii? Ecce enim durus a Deo emissus est  propheta, omnium iustitiarum tuarum quas fecisti non recordabitur Deus . In uanum laborasti edificando ciuitates et cellas paruas, in quibus pauci resident uiri super flumina sanguinis effusi, flentes dum recordarentur tui zelatoris nostre Sion. Hodie edificare, et cras destruere, quid est aliud quam animam suam in uanum accipere?

Cum quesisset diuinus uates: Quis ascendet in montem Domini ? respondit ei Spiritus sanctus: Innocens manibus et mundo corde . Si hi duo gradus sunt necessarii ad celum pertingendum, et primum gradum non possis amplius inuenire, quo peruenies? Hinc migrare necessum est. Quo ibis? Qua die nobis attulit uitam Christus,  christi eius uitam precidendam pronuntiabas. Incredibile hoc retulere, non credo, Domine Deus, quis credet auditui nostro? Dicent de te quicunque hec accipient: Quid acuisti linguam tuam sicut serpentis? Si hoc in sanguinis innocui luto sic defixus fueris, ecce factus es sine corona et sine substantia. O durissimam sanguinis Andegaui sortem! O miserabilem Anglie regni quondam florentissimi statum! Quando caput dolet, sentimus cetera membra dolere. Rex populi sui caput, caput autem regis Christus. Innocuo nocendo, insontem cedendo, cecidisti casu tam pernicioso, ut magna sit tibi Anglorum capiti inflicta contritio. Quis medebitur tui? A capite fetet qualiscunque piscis. Populi infirmitas a rege capite suo defluit, quia  illum quo uult conuertit. Consularis satis superque notus, scribit ad Sempronium, quod inter tuos obseruare licet, non secus ac in corporibus, ita in imperio. Grauissimus est morbus qui a capite diffunditur de mortuo corde in corpore humano. Quid amplius caro nostra, nisi uermis, fetor et horror? Parricidii crimine suffocato te Britannorum corde, quid ualet populus, et nos pauperes eremicole famuli tui? ualde expertus ille qui dicebat: Qualis rex, talis et populus eius; namque componitur orbis regis ad exemplum. Quodnam, heu! et augusti regis das nobis exemplum? In oraculo Testimonii duos cherubim ex ligno oliuarum factos auroque textos posuit magnus prudentie rex Isrel, ad quid supremas potestates, ecclesiasticam et temporalem,  Deo officiantes caritate et benignitate decorandas edocebat, cuius generis oliuarum erat illud lignum. Ex quo te compositum clamabit posteritas? Dum Ahias Solonites Isreliticus colloqueretur in uia cum Ieroboam, onustum ex scissuris pallii noui regem Isrel uocabat lucernam. Quid est hoc? Ad nichilum ualet lucerna, nisi abundet oleo cum lumine. Ita rex quantumuis fulgeat auro, gemmis in sceptro radiantibus, parum est, nisi caritate et beneficientia emineat. Audiuimus et nos, dum media nocte surgeremus ad orandum Sponsum nolentem recipere nouissime uenientes quinque uirgines que non sumpserant oleum secum, ipsasque confundentem cum repulsa euangelica: Nescio uos  . Oleum passim in Scripturis effusum symbolum misericordie et magnificentie regie, que infirmorum ac subditorum miseriis subueniendo, proxime accedit ad oleum quod uidemus supernatare aliis liquoribus; ideoque, ut reor, reges non consecrantur uino aspero, aut aceto, sed oleo misericordie, ut discant ab hac die sue coronationis facere utique misericordiam cum iudicio. Ad hoc ut uigiliis addicta luceat lucerna, debet teneri recta; sic reges populorum lucerne debent esse, magnifici, recti, amantissimi, et suorum commodis inuigilare. Nunc itaque uides ad uerbum Dei ueram lucernam positam pedibus regum, quia lumen quod erat in te tenebre sunt, et tenebre super uniuersam terram tuam per scandalum quod omni populo tuo posuisti,  et hoc uidisti:

Maioresque cadunt altis de montibus umbre.

Omne animi uitium tanto conspectius in se crimen habet, quanto maior qui peccat habetur. Ieroboam quia rex Isrel plus quam quis alius Hebreorum Deo displicuit idololatrie crimine, eo quod pessimo scandaloso uite exemplo peccare fecit populum Isrel. Et sane imperatoris collusio, ut notat Hegesippus, populo proponitur quasi lex flagitiorum. Omnis princeps quasi populi sui monarchia censetur, qui eum exempli sui gubernaculo, siue timone, quod uult, siue ad bonum, siue ad malum, eum conuertit. Nonne tibi aliquando retulere legati trium Magorum, quod dum turbatus est Herodes, turbatur et omnis Ierosolyma cum illo? Turris quo  altior est, eo casus eius grauior; ruina extensione maior, strepitusque cadentis et fragor et terribilior; ita reges  qui facti sunt turres fortitudinis gentium sibi commissarum a facie inimici seuientis, quando deprauatis moribus et opere perdito cadunt, magnam causant ruinam in subditorum mentibus. Declarauit uia, ueritas, et uita Christus, princeps regum terre, non de malo muliercule opere, que se sequebatur, sed de principis apostolici crimine reformidandum illud: ue homini illi per quem scandalum uenit . Quantum, proh dolor! quantum est scandalum hoc quod tuis posuisti? Manhu! tu qualis, tu quantus, et quis es, et quid fecisti? uiden' utrum hoc facinus principem tui sanguinis addeceat?  Posuisti offendiculum fratribus redemptionis tue, lapidem offensionis, et petram scandali. Magister de discipulorum nugis, dominus de seruorum insolentia, pater de filiorum malis moribus, ita rex de subditorum excessibus rationem reddet in die iudicii. Omnia illorum scelera, siue leuia, siue grauia, in caput regum refunduntur.

Quod si, Deo inspirante, tam acerbam quam infamem tui nominis notam declinare et delere meditaris, quatuor illi sicarii sua immanitate nobiles extremis afficiendi sunt suppliciis, et e finibus humane nature sunt eliminandi et exterminandi; non patiaris illos uiuere in terris tuis, ne hoc te pretereat, si tolerantia tua, aut participatione cum illis  quatuor excommunicatis desiisti uitam spiritalem uiuere, uiuere nolo amplius uitam temporalem. Tanta talique in consideratione apud me est salus tui diadematis, quantum profert qui pro te cupit etiam fieri anathema. uellem, utinam, te nunquam nobis bona fecisse, quoniam, patre a filio occiso, breui Deus Iudex, iustus, fortis, qui armat creaturam suam ad ultionem suam  (quia qua mensura mensi fueritis, remetietur  paternum contra sceptrum dominationis tue eterne, suscitabit zelum amarum filiorum tuorum. uerumtamen faxit Deus me false prophetare; interim prepara animam tuam ad tribulationem. Peccatum peccauit Ierusalem, propterea instabilis  facta est , nec est pax ossibus regiis, id est interioris hominis partibus superioribus, a facie peccatorum suorum . Salomon litem suam instituendo, reuelauit potentes potenter tormenta passuros, quoniam eternus Iudex non uerebitur magnitudinem cuiuscunque . Iamiam apostolorum nouissimus iudicium reformidat, quod fiet durissimum his qui presunt . Hoc cum graui uerborum pondere de bono opere non lapidamus, sed de blasphemia, de exsecratione et mendacio, si uerum parricidium quod relatum est, zelo zelatus pro filiis Domini Dei exercituum, spine nostrarum eremorum lingua dolate sunt aculeata, non sine punctura loquuntur; uerum ita pungant, ut compungantur  compungendi ad salutem. Acerbe querimonie mee non succussant, ne deterius quid contingat; magne ulcerum saniei ualidius detersiuum necesse est; ex modico uulnere tabidum facit ulcus nimis blanda chirurgi manus; non audit medicus fidelis inter resecandum putridum membrum lamentabilem amici sui uocem, sed ad salutem. uolo, domine mi rex, te talium sermonibus, aut consiliis uti, qui tam timeant palpare uitia quam detractare uirtutibus. uendant alio loco et oleum suum peccatores illi adulatores, quam coram te; pura regum imago non uult oleo peccatoris impinguari caput suum. Etsi te lactauerint peccatores aulici, ne acquiescas eis; molliti sunt sermones eorum, sed ipsi sunt iacula. Offerant Samaritani   oleum et uinum, ut anime insolentis infundant uulneribus, utinam et ego cum eis fierem apud te idoneus minister Noui Testamenti, duris uerbis ueniens ad te, uinum increpationis debite infunderem usque ad cordis tui contritionem; et hoc est agere misericordem in hoc genere fuisse crudelem.

Dum uos alloquimur, fili Excelsi, blandiri uobis nec uolentes nec debentes, indignationem forte tuam aduersus nos concitabimus; nichil uereor nec facio animam meam pretiosiorem quam me; melius est mihi cum illa a duobus senibus inueteratis dierum malorum accusata incidere in manus hominum absque opere malo, cum obtruncato domino Cantuariensi, quam in manus Dei uiuentis  . Pereant per  me licet bona nostra temporalia, modo non amittat eterna anima tua, pro qua Christus mortuus est, iustus pro iniustis.

Longius progredi et diutius tecum uersari duo mihi prohibent, silentium imponendo: primo maiestas tua supra uires exsecrandis compedita et nimis inuoluta negotiis, quam innocente fuso sanguine lethaliter doleo sauciatam; secundo contagiosum hocce uulnus excommunicationis in anima tua inflictum prohibet me tecum agere, ne tam perniciosa labe inficiatur anima mea, quondam tua, nisi usque resipiscas: quoniam sanctiore titulo prohibet Paulus scribens Corinthiis, non commisceri, nec cibum sumere cum auaris aut rapacibus.  Sed et discipulus quem diligebat iehsu, commendans Electe domine, et natis eius caritatem: Si quis uenit ad uos, et hanc caritatis doctrinam non affert, nolite recipere in domum, nec Aue ei dixeritis; qui enim dicit illi Aue, communicat operibus eius malignis . Tu autem qui nosti quod  oportet nos mutuam uicem reddere parentibus animarum nostrarum, intelligis nos tecum non amplius debere communicare, nisi prius deposueris sordes anime tue.

Erat Ierosolymis probatica piscina, ubi, mota aqua, qui prius descendebat in eam, sanabatur. Sunt et Rome natatoria Sile, quod interpretatur Missus, seu Apostolus, quoniam ibi apostolica sedes, que peccatores excipit ad penitentiam. uade itaque ad hec natatoria Sile; quod si Frederici Augusti armis interclusum est iter, descende in Iordanem penitentie; aque enim sane meliores sunt Abana et Pharphar fluuiis Damasci. Festina, ne tardaueris, periculum in mora, lauare septies. Hoc repurgato et reparato, miseras et miserabiles anime  tue ruinas septena hacce lotione, confessione, lacrymis, ieiuniis, satisfactione, disciplina, peregrinatione ad loca sancta, et eleemosynis, peccata tua redime. Adhibe quam uiduasti Ecclesiam, ut pro te oret. Nos quidem non cessamus orantes pro uobis nocte ac die, ut preueniendo faciem eius in confessione reuertaris ad Dominum, si forte audias nos et saneris ab eo. Hac sine lotione obliuiscere nostri; nichil tibi et nobis; qui aues celi pascit, nos curabit. Epistolas tuas non exspectamus, sed nec expetimus; non amplius rescribas, quia nomen tuum deletum est de libro uiuentium, neque te faciem tuorum excommunicationis fulmine combustam uideamus, ne maledicto participes effecti tecum separemur ab usu gratie Dei, sine quo  nichil possumus facere. Si uis nos inuenire, reuertere, reuertere ad Patrem nostrum celestem, in quo et per quem uiuimus, mouemur et sumus , et dicito ei in spiritu humilitatis et in animo contrito: Ego qui inique egi, Pater, in celum et in tuos, nichil amplius a te exspecto. Sic miserere anime tue placens Deo: exspectat quidem, donec ueniat immutatio tua, Grandimontensis populus gemens et querens a Deo qui dat escam omni carni, pro te panem gratie in cinere et sacco factus obediens Deo. In nostro priore generali hec tibi loquor et exhortor in Christo Iesu Domino meo districto iudice, qui, licet sint omnia oculis eius nuda et aperta, accuratam operum nostrorum  inquisitionem scrutaturum se dicit in lucernis Ierusalem, quanquam dilectam. Quid faciet eis quos reprobauit? Malos male perdet; uerba sunt sancti Euangelii: Qui ex Deo est, uerba Dei audit .



GUILLELMUS DE TRAHINACO GRANDIMONTENSIS PRIOR SEXTUS





NOTITIA


 Guillelmus I de Trahinaco, alias de Axia, Lemouicensis diecesis, renuntiatus est uigilia Assumptionis B. Marie; qui ieiuniis, uigiliis, et orationibus intentus, prioratum administrauit annis 18, mensibus tribus. Sub eius prefectura excipitur crucis Dominice portio, ut fidem facit sequens schedula: Anno ab Incarnatione Domini 1174, papa Alexandro III presidente, Amalrico rege Hierosolymitano uI, Ludouico uII rege Francorum, Henrico II rege Anglorum regnantibus, tempore domni Guillermi sexti prioris Grandimontensis, pridie Kal. Iunii, susceptio uiuifice crucis quam predictus Manuel imperator Constantinopolitanus prefato Amalrico neptis eiusdem imperatoris marito, cum aureo contulit phylacterio. Idem uero rex Amalricus diuina  inspiratione illuminatus, eamdem crucem cum eodem phylacterio per Bernardum uenerabilem Liddensem episcopum apud Grandimontem direxit, ubi a priore prenominato, et uniuersis fratribus cum omni honore et deuotione suscepta est. Communi itaque consilio prioris et fratrum sancitum est, ut si quis uel totam crucem, uel aliquid de ipsa cruce a loco Grandimontensi transmutare uel subtrahere presumpserit, anathema sit. Amen. Sub presulatu Guillelmi, instigante humani generis inimico, suborta est grauis dissensio in ordine Grandimontensi, in religionis  que huc usque tunc floruerat, graue dispendium, et scandalum plurimorum, que triennio deseuiens perdurauit usque ad tempus Clementis III pape. Idem, inquam, Guillelmus clericorum sue domus libertatem strenue tutatus est aduersus fratres conuersos, quorum eo prosiliit audacia, ut ipsum nefario ausu non modo carceri mancipauerint, sed et officio prioratus quoque deponere presumpserint, intruso Stephano. Quamobrem Carnotensis episcopus, et S. uictoris cenobiarcha, iudices a Lucio III delegati sunt, qui pristino honori, opitulante Audeberto comite Marchie, Guillelmum restituere. Deinde uero cum se abrenuntiaturum promisisset, tam ipsum quam Stephanum in eius locum suffectum excidisse a prefectura decreuit  Clemens papa III, alterius eligendi concessa facultate; qua de re uide bullam inter eius epistolas. Postmodum fit conuentio inter clericos et conuersos per Innocentium III pont. max.; sed Guillelmus Rome, uel, ut alii produnt, a curia reuersus, euocatur ex hac uita XIu Kalend. Decemb. elatus funebri pompa ad Grandimontem, inter priores tumulatur sub hoc breui epitaphio: Hic iacet domnus Guillelmus  reuerendissimus sextus prior, uerus Isrelita, in quo dolus non erat. uixit in prioratu XuIII annis et tribus mensibus.





GUILLELMI DE TRAHINACO EPISTOLAE.





GERARDUS ITHERII GRANDIMONTENSIS PRIOR SEPTIMUS





NOTITIA


 Gerardus Itherii Guillelmo suffectus est suffragiis capituli generalis celebrati III Kal. Oct. in festo  S. Michelis 1188, cuius promotione tranquillitas fratribus a Domino redditur. Hic porro prior studiose  deposcentibus religiosis anno primo administrationis sue procurauit canonizationem et translationem corporis sancti Stephani, cooperantibus Helia Burdegalensi, Sebrando Lemouicensi, ac Bertrando Agennensi episcopis, missis ad sedem apostolicam duobus Gerardi discipulis Roberto et Guillelmo, cum litteris predictorum prelatorum, ac etiam aliorum episcoporum, abbatum, ac principum. Bulla data est XII Kal. Apr., pontificatus Clementis an. II. Ceterum hic prior zelo discipline  monastice studium litterarum feliciter adhibuerat, ut pote sancti Stephani gesta perscripsit, edita in libro qui Speculum appellatur. Eius epitaphium hec de eo nos docet: Hic iacet domnus Gerardus uII prior; mansit in prioratu X annis, tribus mensibus. Postmodum amotus obiit XIII Kal. Maii; quia dum adhuc uiueret, prioratui renuntiauit; et inter priores Grandimontis honorifice sepultus fuit.





uITA S. STEPHANI DE MURETO AUCTORE GERARDO ITHERII.







REuELATIO CUIUSDAM FRATRIS DE DEPOSITIONE WILLELMI DE TRAHINACO GRANDIMONTENSIS PRIORIS. Circa annum 1180.


 Fratri WIDONI WILLELMUS.

Est quidam frater in Grandimonte adhuc uiuens, sacerdos, uir religiosus, et boni testimonii, domno priori Guillelmo, et antecessoribus eius, quondam familiarissimus, cuius nomen tacebitur, plenus uirtutibus, honestus uita et moribus, parcus in cibo et in potu, tardus ad iram, tardus ad loquendum, dulcis eloquio, humilis in omni conuersatione sua, iustus et placens coram Deo et hominibus, incedens in omnibus mandatis Domini sine querela. Huius enim officium est semper psalmos legere, aut orare, et genua flectere ante Deum ita ut iam per omnia Deo dignus, si fas est, in carne mortali angelis similis effectus, in celesti regno uiuus a Domino transferri debuisset. Hic  ergo iacebat prostratus in oratione ante crucifixum in capitulo, et Deum toto cordis desiderio exorabat. Et ecce uigilanti ei, et pro celestis regni perceptione suspiranti, quidam frater sacerdos, non multum ante defunctus, nimio candore uestitus apparuit, amicus eius et socius, et omnibus nobis notissimus, nomine Bernardus de Rocha, quem domnus prior Willelmus a puero nutrierat, et uirgo uirginem admodum diligebat, et ipse eum, ita ut etiam illo uiuente eius dentem in pectinario pro reliquiis portaret. Unde diuina dispositione factum est, ut quos una caritas inuicem uiuentes ligabat, defunctos coniungat; nam domnus Willelmus prior Grandimontis, ut fere omni mundo notum est, pro  iniuria quam a fratribus suis patiebatur, exsul et peregrinus Rome migrauit ad Christum: cuius sanctitatis uirtutisque preconium omnium nostrum nouit ecclesia, quod etiam crebra testantur miracula. Frater autem iamdictus B. ab Occidentalibus partibus Romam pergens eius uidere sepulcrum, ibi similiter defunctus est. Ubi aperte ostenditur quantum uiuens dilexerat, quem etiam in tantum mortuus diligebat, ut eum de longinquis regionibus ad se uenire, et secum tumulari, Deo ordinante, uoluisset. Erat enim frater ille affabilis et amabilis ualde, et sine crimine uirgo, ut dictum est, ab infantia in Dei seruitio perseuerans. Hunc ergo cum uidisset sacerdos ille predictus stantem ante crucifixum in alba, obstupuit; non tamen uehementer  expauit, utpote uir spiritualis, et supernis uisionibus assuetus, sed caput parum ab oratione erigens, ac aspiciens, dixit: Domne Bernarde, uos estis ille? Cui ipse: Ego sum, inquit, Bernardus de Rocha. Tunc interrogauit eum frater ille, dicens: Domine, quomodo est de uobis? Cui respondit: Mihi quidem bene est, quia saluatus sum, sed de Gerardo conqueror, qui noluit nomen meum scribi in Kalendario; sed ego uindicabor de illo, de Gerardo scilicet priore loquens, sed nolens eum appellare priorem. Postea interrogauit eum iterum ille uir sanctus sacerdos, ita inquiens: Domine, dicito mihi: quomodo est domno Guillelmo priori? At ille respondens Sciatis,  inquit, pro certo quod ipse est cum Domino Iesu Christo in regno celorum, et Deus in celis coronauit eum coram se. His ita dictis, disparuit, et frater ille letus ab oratione surrexit. Hanc itaque uisionem sacerdos ille mihi familiariter narrauit, et uerum est testimonium eius, sed ipse non uult eam interim diuulgare, ne forte ei in odium uel  iactantiam uerteretur. Nolui tamen diuina opera silentio tegere; sed ea scripto memorie commendare, et maxime quia preconia sanctitatis domni Willelmi prioris nullus suorum fidelium discipulorum debeat reticere, sed predicare, laudare, letari, atque gaudere. ualete.



[uITA B. HUGONIS DE LACERTA.]





uITA B. HUGONIS DE LACERTA S. STEPHANI, ORDINIS GRANDIMONTENSIS INSTITUTORIS, DISCIPULI Auctore Guillelmo DANDINA, Grandimontensi, cognomento de S. Sauino, suppari. 


 1. Igitur domnus Stephanus pater primus et fundator totius religionis nostre per quem diuina clementia nobis et per nos ceteris lumen ueritatis innotuit, Aruernis oriundus certa plurimorum relatione comprobatur et creditur. Nam cum primum sanctus Dei generis nobilitatem, amorem rerum, fluxam seculi gloriam, escarum uariam delectationem, et reliqua remissionis blandimenta, quasi quoddam uitaret incendium, quodam rapido cursu peruenit Muretum, in quo se constituens, nouus hospes habitauit. Exinde cum uoluntati eius merita religionis succrescerent, iam omnibus seculi uinculis liber, arduum atque asperum arripuit institutum. Disponens igitur lege uite durioris se stringere, inedie et uigiliarum tantum patiens cepit  esse, ut eum sibimet fore crudelem non dubitares. Pernoctans in oratione, edebat semel in die, sepissime tantum post solis occasum; nonnunquam biduo, triduo ieiunus permanens, quarto demum reficiebatur die; sumebat uero panem et salem quandoque, potumque perparuulum aque, unguenta penitus repudians. De uino quoque putauimus melius reticere, quam quidquam dicere, presertim cum illum ab eo penitus triginta annis continuis abstinuisse audiuimus, nisi cum communionem Domini acciperet in decretis sibi diebus. Quanto autem pannorum in estate fruebatur, tanto in hieme erat contentus: quibus etenim in die, eisdem utebatur in nocte. Quieti autem membra concedens, duobus  inuicem coniunctis asseribus atque cilicio utebatur; lorica tamen semper induta desuper, aliquoties etiam super nudam humum iacebat. Cuius etenim uita sermone est satis luculento, caro paterni amoris studio, alias scripta in sacratioribus locis pro summo honore habetur et conseruatur. Hic denique ex quo eremum aridam intrauit, Christo seruire ex corde desiderans, ut de suis aliorumque meritis mercedem in celis acciperet copiosam, fratrum  habitantium in unum exstitit pater atque minister; in qua cum eis habitans, quotidie in opere Dei succrescebat, formam tenens illius Ecclesie primitiue, de qua in Actibus apostolorum legitur: Multitudinis credentium erat cor unum et anima una; nec quisquam suum ibi esse aliquid dicebat; sed erant illis omnia communia .

2. Fuit enim in diebus illis in Lemouicinio uir beate memorie frater, Hugo Lacerta cognomine, qui a primeuis pueritie sue annis etatem moribus transiens, secundum quod scriptum est, innocentis habitauit domum; qui cum legitimis altisque exortus esset parentibus, ipsum iam quasi senescentem mundum cum concupiscentiis suis spreuit atque calcauit. Quanta eum Deus bonitate quantaque  uirtute mirificauit, cum adhuc florens militaret in seculo, ad edificationem omnium nostrum, ne emuli inueniamur, utrumque explicare debemus.

3. O uirum laudabilem! o uirum cunctis amabilem! quem in infantia sic diuina preelegit gratia, sic presignauit prodesse futuris, quod uulgo a ceuis Deus fecit illum amari, meruit sanctus nuncupari: hic autem adhuc puer, cum ad ecclesiam cum parentibus sepe conueniret, nec infantium lasciuias, nec puerorum negligentias sectabatur, sed tantum ea que legebantur auscultabat.

4. Cum autem esset miles iam factus, pauperum Christi non immemor fuit, ipse pauper futurus; religiosos enim ac ceteros quoscunque secum hospitabatur,  semper una domo, una mensa e sumptibus suis hilaris dator diligenter reficiebat; unicuique uero parcimoniam suam de facultatibus suis ualde optime, prout poterat, diuidebat, esurientes alebat, nudisque uestimenta prebebat, pupillos quoque et uiduas, infirmos atque captiuos in tribulatione eorum confortans, uisitabat; peregrinis defunctis atque uicinis sepulturam sollicitus exhibebat. Quid plura? non habentibus ligones et cetera  labori necessaria humilis humiliter ministrabat.

5. Nullus namque, iuxta magistri nostri sententiam, perfecte abstinens predicatur, nisi is qui ea coram se positis que amplius appetit desiderium suum illesus calcat et frangit; tanta autem preditus Dei famulus abstinentia sese inclinauerat, quod sepissime a licitis quibus libere uti poterat, ieiunus existebat. Cumque sibi suisque amicis diuerse epule diuerso genere posita mensa apponerentur, tunc inde quasi subtristis consurgens, uentris dolorem aut causam aliam se perpeti simulabat. Cenatis itaque omnibus, incenatus sepe solus manebat; non suis, ut militaris ille assolet ordo, pro uariis et delicatis cibis unquam tedio fuit, iis solum que dabantur contentus, nichil amplius requisiuit.

 6. Castello autem in eo quo famulus Dei commorabatur, diebus Dominicis quidam pauperrimus deuote ad ecclesiam ueniebat oraturus, quem adeo omnibus cura familiaris attenuauerat bonis, quatenus minime haberet, exceptis quibus nescio semicinctiis unde pudibunda sua protegere posset, que ita uidebantur resarcita ex aliis, quod uix aut nunquam posset discerni cuius antea exstitissent coloris. Hec itaque talia, ut dictum est, Dei miles gemens et suspirans, propter Christum ex toto corde cupiebat habere; insuper et sibi per totam uitam suam sperabat sufficere posse.

7. Erat autem alius in predicto loco, pauper  tantum rebus, sed diues, ut credo, uirtutibus, qui multo sudore toto anno sibi et familie sue cum ligone tenuem uictum acquireret: huic uero erat edicula tam pauper, tamque angusta, quod ex pennulis iuniperi aliorumque humilium arbustorum, collo quidem suo delatis, in ipso ostiolo prope limen se focularet; sic enim undique fabrica illa urgebatur angustia, ut ibi manentibus difficiliter ualde pateret egressus; tale namque hospitiolum uir sepedictus, ut lucrifaceret Christum, cogitabat fore sibi necessarium, reminiscens Scripture illius dicentis: Quam arcta est uia que ducit ad uitam! 

8. Opere pretium est et nostre edificationi ualde necessarium huic etiam illud inserere lectioni, qualiter  Dei famulus se adaptabat in spiritu non solum pauperibus, sed et immundis animalibus. Quedam autem in prefato castello de sub cuiusdam scala, stratu ex uilibus paleis atque minutis sibi parto, sus immunda iacebat, quam cum inibi uir Dei frequentissime iacentem ac uoluntatem prope aspiceret, tristis et stupefactus secum dicebat: Quomodo uiuo? quid miser propter Christum sustineo? Nam tantum in amorem Christi ille iam promptus fuerat, ut tale cubiculum libentissime susciperet, si tempus sue conuersationis permitteret.

9. Perfecte enim uite atque summe scientie est habere in seculo quod subsequente recitatur capitulo. Religiosus autem et pius miles in omnibus et pro omnibus magis Christo obediens quam seculo,  quidquid ex religiosa inuitus acquirebat militia, ad usum bonum, quantum poterat, expendere semper studebat; qui cum ad militare ex precepto domini sui compelleretur negotium, cui tamen propter beneficium non ualebat suum defraudare seruitium, Deo uolens adherere, promittebat nichil ibi se facturum nisi eius obsequium, uidelicet ex utraque parte dissipare malum et inquirere bonum; sed ut redderet Cesari que sunt Cesaris, ac si uellet omnia capere, incipiebat quandoque primus abire. Reddens ergo que Dei sunt Deo, fugabat quos capere nolebat; quos uero alii impedire tentabant, ipse prior capiebat, ac deinde locis conuenientibus saluos atque solutos abire sinebat. De cetero autem portionem que se contingeret a commilitonibus suis importune  exigebat, hac tamen intentione, ut illi qui amiserant non sine lucro reportarent ab eo. Cum autem ad omnia Dei miles se tam sapienter disponeret, propter conuersationis sue studium charus acceptusque Deo a populo iudicatus est. Quodam ergo tempore dum ex more de contemptu seculi tacitus secum disputaret, eternam potius quam presentem uitam ac transitoriam approbans, placuit de terra et de cognatione sua egredi, et in aliena peregrinari. Hinc est quod per aliquod tempus quo iret aut quomodo fieret secum deliberaret, uotum uouens Deo, proposuit Ierosolymam pergere, Christo militaturus, ac inde nunquam ad propria reuersurus. Cumque Dei miles accepto tempore, expensis  dispositis, collectis sociis, optatum iter diebus multis perageret, quemdam eiusdem itineris socium, gratia Dei precedente, inuenire meruit, qui et ei uoluntarie supplesset necessaria, si ei facultas deesset in uia. Erat enim ex magno genere hominum, et diues multum auri et argenti et possessionum, ac familia multa nimis adornatus: denique dum ex more uiatorum inuicem de pluribus sermocinarentur, contigit ut omnium iudicio prestantissimus esse et consilio et uerbo decerneretur, quem siquidem cum tanta gratia diues ille quotidie cerneret sublimari, ita et amicum et familiarem sibi prefecit, ut ambo scypho uno, lance una refocillarentur, et relicto suorum consilio [f. consortio] eius solo potiretur proprio. Cumque itineris cepti  maturitate uiam conficerent, contigit ut Ierosolymis sani et incolumes applicarent; deinde dum ex sudore multo fessa membra recreassent, ut locus obtulit, cum donariis copiosis per loca sancta perrexerunt oraturi. Erat enim Dei miles preterea deditus in eleemosynis, orationibus ac frequentioribus ieiuniis, et omnibus pro posse suo obediens uite eterne mandatis; religionis autem gratia reclusos ac ceteros religiosos frequentissime uisitabat, cupiens tam predicatione eorum instrui quam presentia recreari. Fere enim per biennium sedulum Christo exhibens obsequium, uir Dei ibi quandoque miles exstitit, quandoque et peregrinus.

10. Interea causa exstitit, quod diues ei socius reuerti ad propria compelleretur: erat enim multo  negotio plena. Quam cum uenerabili uiro per ordinem exposuisset, uenire mox secum quantocius ut familiarem rogauit et amicum. Cui ille: Nequaquam ego quod rogas facere possum; nam huc ad hoc ueni, ut Dei seruitio dies uite mee redimerem residuos. Rursus diues ait: Occasionem queris, ne mihi quod rogo prestare debeas; sed quia longa et laboriosa nobis restat uia, ne cuncteris, amice dulcissime, meis parere sermonibus: promitto enim huc me reuersurum, si tu uis, in proximo tecum. Tunc ille uictus his precibus acquieuit: nulla in medium mora. Quod ergo supererat de thesauris suis incunctanter iubet preparari, unde et supplementum haberent uictus et penuriam subleuarent uestitus. Dum autem ad mare  descenderent, uir Dei de reditu suo cepit secum contristari et molestus esse. Accidit autem ut quidam peregrinus pulcher facie, sed pulchrior fide, transiret eadem uia, et uiso illo accessit ad eum, et dixit: Frater, quid habes? quid ploras? Cui ille inquit: Domine mi, sic et sic, et me et meum Deus respuit seruitium. Predictus namque peregrinus eum quasi uerbo prophetico consolans, ait: Fili mi et amice, noli lugere et noli contristari; forsitan enim Dominus ad alia utiliora te reuocat negotia, quoniam, ut trahat ad bonum melius, quandoque subuertit minus. Audita uero confortatione et percepta, mox nauem cum sociis letus et securus ascendit, et gratias Deo omnes in unum  agentes, nauigio prospero, aura leui, undis lenibus, temperatis flatibus, uelo pendulo, mari tranquillo tandem ad portum peruenerunt salutis.

11. Cumque ad terram uenissent, placuit ei cum sociis suis pariter et amicis ad patriam et propriam domum agrosque remeare: ad quos ueniens, et in quibus constitutus, ferme biennio domus sue curam agens satis honestam, multo instantius ac feruentius fuit deditus misericordie actibus; bonisque intentus operibus, hospitalitati precipue studens, exercendis uero secularibus curis occupatus agebat terrena negotia, sed, ut post in uita sua claruit, magis ex debito quam ex intentione; hic nimirum, cum iam quadragenarium etatis sue annum celebraret, reipublice negotiis seculique curis afflictus,  mundum penitus detestari, et quo soli Deo uacaret secum inquirere cepit.

12. Eo namque tempore domnus Stephanus in disciplina sua nouiter iam fratres, licet paucos, susceperat, quos tamen modo palam, modo clam ad sancte conuersationis studium informare uigilabat; qui uero, cum diu in eadem eremo uirtutibus signisque succresceret, ceperunt postmodum nonnulli iam mundum relinquere, atque ad eius magisterium festinare. Huius itaque nomen per uicina loca innotuit, factumque est ut ex illo iam tempore a multis frequentari cepisset. Qui enim ei uictualia deferebant corporis, ab eo in pectore suo eterne  alimenta reportabant uite. Huius ergo uenerabilis Patris celebrem opinionem uir iste de quo nobis presens sermo, comperiens, diuino, ut credimus, Spiritu instinctus, predictam eremum aggressus solus et cum aliis multoties presentie eius se obtulit aspectibus. Cui profecto per multa consolationis uerba, Pater uenerabilis cum corde eius presensisset petitionem, sicut consueuerat, orationum munus obtulit, nec eum secum posse manere indicauit. Tandem expleta itaque consolatione et alloquio, ad propria sepe repudiatus miles Dei recessit: alia quoque die per quemdam presbyterum satis litteratum religionisque institutis bene eruditum expertus est, utrum illic tanta adessent bona quanta et plurimorum narratio certa uulgauerat;  ipse etiam inesse credebat. Qui reuersus dixit ad eum: Pater iste de quo tu queris, tam ipse quam discipuli sui angelorum uitam, quantum fas est, sectantur in terris.

13. Post non multos uero dies eadem causa optati eremi iterum miles Dei aggressus est iter  . Hic nempe, cum uiri Dei se presentaret aspectibus, statim indicauit ei quid quereret, dicens: Scio, domine, te non latere petitionem meam; sepe enim caritatem te rogaui, et sepe a te repudiatus recessi. Pater et domine, obsecro, reuerti ad seculum nolo, quia ualde labile scio, et, ne pro fragilitatis mee conditione ualeam tam leuiter ut modo huc redire, timeo. Ecce enim paratus sum ex toto  ad Deum, quem tu predicas, et cui deuotum cum tuis exhibes famulatum, conuerti; unde supplico largiri mihi a te sancte habitum conuersationis. Cumque Pater uenerabilis petitionis eius uideret constantiam, talibus cum uerbis eum alloqui cepit dicens: Frater et amice, nescis quid petis; uita enim tua nimis est delicata, et tota in deliciis enutrita; quomodo poteris onus sustinere quod tibi uis imponere? Aspice crucem: multum est difficile ibi manere; si huc adueneris, in ea configeris, et amittes dominationem quam habes in temetipso, in oculis et in ore, ac in ceteris membris; manducandi, ieiunandi, dormiendi ac uigilandi tuam relinques uoluntatem, multarumque rerum aliarum; et hoc quod in seculo diligis, continget tibi odio  habere; exinde non reuerteris ad domum cognatorum tuorum, et si ipsi ad te uenerint, nequaquam eis tuam paupertatem ostendes. Poterisne, frater, fossor esse, ligna et fimum portare, cunctis fratribus seruire? Hoc totum esset facile; sed captus tali carcere manebis, ubi non est foramen per quod ad seculum reuertaris, nisi tu ipse feceris; et ego curam tui non agam, nec temetipsum agere sinam; a seculo quippe meos abscidi pedes, et si propter me non redeo, propter te non redibo. Adhuc aliud superfuerit: forsitan mitterem te in aliquod nemorum, et annonam quam manibus cum ligneo ligone laborando acquisieris, ego acciperem, et eis qui  me hic custodiunt tribuerem. Aliud uero restat horribilius: centupliciter tibi melius est damnari in seculo quam hic. Qui enim ab altiori cadit, amplius leditur; et si hinc in infernum caderes, omnibus aliis perditis inferior esses. Tu uero potes pergere ad quodlibet monasteriorum, ubi magna inuenies edificia, cibos delicatos suis temporibus constitutos. Illic bestias reperies terrarumque latitudinem, hic tantum crucem et paupertatem. His et huiusmodi pluribus uerbis Dei militem Pater uenerabilis expertus est, ac deinde oblata salutatione ad presens iussit recedere.

14. Hec autem Patre dicente, magna ualde repletus est anxietate, ac si omnem totius salutis perdidisset spem, sine consolatione lugebat, ob hoc  maxime quia sibi salutis presidium quod ferre poterat, ferre prolongabat. Cui ille iterum, utcunque potuit, dixit: O bone homo! o bone homo! omni enim uirtute tua age quod agis, operare quod operaris, non cesset pes tuus, non cesset manus tua; ego autem e contrario tantum malum et per me et per alios amodo perpetrabo, quatenus peccatis meis merentibus et me et te in profundum abyssi precipitabo. Quo dicto abscessit ille tristis et disparuit. Surrexit autem illico uir Dei, timore magno perculsus, uocatisque simul fratribus, quidquid ab illo audierat, et quale consultum super hoc tam periculoso negotio ministrarent, tremens indicauit et pauens: attamen interim indesinenter pro eo orabat, ne multa mora probationis auerteret eum a seruitute  diuine religionis. Cui fratres tale feruntur dedisse responsum: Audi, Pater, consilium nostrum, nostre religioni forsitan profuturum; si hoc habet a Deo, probare poteris hoc modo. Cum sint ergo nobis Dei bonitate diuersa escarum subsidia, iube de partibus omnium nostrum partem talem et multo meliorem preparari, que illi in uictum per diem sufficere possit. Si enim nobiscum propter hoc totum remanserit, inde Deus laudetur; sin autem, nec tibi nec nobis amodo et deinceps ad iudicium imputabitur. Hec autem cum predicti discipuli perorassent, tam ipsi quam illis consilium istum dignoscitur placuisse. Deinde duobus ex discipulis accersitis precepit dicens: Ite et dicite  illi: Signamus igitur confisi de Christi misericordia ut uenias, et nobiscum eidem seruias in timore et disciplina. Quod uir Dei precepit statim a fratribus est susceptum. In crastinum autem factum est, ut et discipuli dimitterentur ire quo preceptum est. Qui cum domum eius ingressi fuissent, seorsum illum statim duxerunt secum, et quidquid Pater ei mandauerat, secreto exposuerunt. Placuit autem ei sermo iubentis Patris, et exinde incedit timor in omnibus ei obedire. In ipsa autem hora ex intimis cordis medullis spem omnem quam habebat in seculum dereliquit, et omnibus etiam que possidebat renuntiauit, eo quod Christum sibi magistrum omnino prouidisset: iam non uxorem, non filios carnis, non diuitias, non honorem seculi querens,  sed soli Deo seruire studuit ex integro, et cena facta, cum iam eos de die aduentus sui et modo satis docuisset, in eius thalamo fratres dormitum perrexerunt parumper. Mane autem facto, miles Dei surrexit prior; qui cum fratribus thalami hospitium aperiret, odor nimius naribus eius inde protinus diffusus est. De quo dum diutius unde adesset dubitaret, incidit ei quod de labore fratrum et sudore uestium ille procederet; qui statim ad se reuersus dixit: Domine Deus, si unquam merui gratiam in oculis tuis, talis odor ac tantus, antequam moriar, de me pro amore tuo egrediatur. Deinde uero fratres retroactum iter alacres et sospites repente ceperunt. Cumque in uia de aduentu eius inuicem hesitando conquererentur, ecce uir ille uelocissimo  subsequitur cursu. At ubi peruenit ad eos, dixit: Nolite mirari, fratres et domini mei, si uos ego subsequor solus: dies forsitan illa in dubio est uobis, qua me uenturum ad uos designaui, quoniam uos aduenientes tam seculariter, tam delicate me inuenistis. Super hoc modice fidei quare dubitastis? Quo audito, stupefacti discipuli, ita esse responderunt. Quibus iterum dixit: Sed ut pro certo habeatis, ecce uiator obuiam uenit, quomodo me habeam illum interrogate. Statimque recessit. Illis uero proficiscentibus, ecce uiator ille obuiam factus est; quem cum requisissent dicentes: Quomodo ille se habet? Respondit ille: Quod uero uix ceteri uel pretio impetrant, ille tantummodo simplici assequitur uerbo. Hec autem fratres audientes,  insimul gauisi sunt ualde: deinceps expleta ipsius diei hora uespertina, confecto itinere, ad Patrem et ad fratres conuersi sunt in pace. Post paruum uero temporis miles Dei, terram, cognationem, amicos, cognatos, et quod his omnibus difficilius est, uoluntatem propriam, domum egressus, propter regna celorum dereliquit, et assumpto secum quodam ex domesticis socio, pari sententia, parique consilio aggreditur uiam et locum ubi seruus Dei morabatur cum discipulis suis. Perueniens uero ad locum, humilis docilisque ad Patrem et magistrum continuo accessit discipulus, ut sancta religionis forma doctrinaque erudiretur: et eius, ut uoluit, desiderium completum est.

 15. Susceptus itaque et factus discipulus, et religiosorum pauperum Christi numero sociatus intra congregationem, mox cum Dei seruis conuersari et uiuere cepit secundum paupertatis uotum, et modum et regulam sub illo tanto Patre constitutam. Maxime illis qui Deo seruiebant ex corde, adherebat, ieiuniis et orationibus et operibus bonis, in lege Dei meditans die ac nocte. Cuique uero, ut dictum est, quidquid proprium in illa sancta societate habere, uel ad dexteram uel ad sinistram declinare minime licebat: ibique diu piis moribus et exemplis ad plenum eruditus, priusquam omne religiosarum studium institutionum adeptus est, optimorum quoque fratrum habitum factumque imitatus, eidem Patri uenerabili pre ceteris charus acceptusque  postmodum factus est. Huius enim frequentissimis uerbi Dei statusque religionis instantissime pre ceteris aderat suspensus atque affixus colloquiis, utilitatem preceptorum institutionemque uite seruans. Atque ita edoctus sensim atque paulatim proficiendi in religione eidem amoris ardor innatus est, ne quisquam eam infirmare, uel quidquid dicere contra ipsam, eo presente, presumeret; et gratia Dei sic in eo succrescens quotidie proficiebat, ut sufficientissime poscentibus reddere rationem de statu religionis et regula semper adesset paratus. Sicque uitam suam instituens, ab uniuersis fratribus puro diligebatur affectu, eorum proprias singulorum gratias hauriens: nam istius lenitatem, illius uigilias, alterius orandi emulabatur  industrias; huius continentiam, iucunditatem illius sectabatur; istum ieiunantem, humi alium quiescentem mirabatur; alterius patientiam, alterius mansuetudinem predicabat: sic secum uniuersa pertractans, omnium in se nitebatur exprimere bona. Pater uero uenerabilis magister eius, ut erat uir pius, et Dominum timens, de profectu prouectuque eius gaudebat, et Domino gratias agebat; ob hanc causam precipue quod diuina sibi misericordia discipulus prestaretur talis, qui posset uerbo Dei et exemplo boni operis ceteros consolari et edificare, suisque necessitatibus sanum consilium prouidere: unde accensa et ardens positaque super candelabrum lucerna omnibus qui in illa domo  Dei sunt lucebat: de cuius uero familiaritate, consilio, prouidentia ac bonitate in multis Pater uenerabilis multa perhibuit testimonia, sicut subsequentia possunt probare eloquia.

16. Cumque quotidie discipulus ille signis uirtutibusque succrescens, magistri adiutor existeret, in caritate fratres non inuidia congregati in unum, ad Patrem et magistrum, flagitante religiosa necessitate, uenerunt: quem cum de utilitate Ecclesie sue et amplificatione, de cellulis accipiendis et fratribus ordinandis satis diligenter alloquerentur et exhortarentur, iam scientes firmum sepedicti discipuli propositum, ad mittendum eum omnes pariter laborauerunt, quibus Pater id uno consensu  et desiderio fieri perficique petentibus respondit: Quare, fratres, quare ita dicitis? Nunquid eum tam uobis quam et mihi necessarium uidetis? Multa uero beneficia Deus per eum operatus est nobis, propter quod horum uultis dimittere eum? Nam si eum a nobis dimittimus, altare pariter destruamus. Sanctitas enim et benignitas et mira humilitas erat in eo, et oratio, sicut precepit Dominus dicens: Orate omni hora . Nihil unquam aliud agere docuit, si potuit, quin ipse prius fecerit. Cum iam in amore Domini nostri Iesu Christi eremus illa de die in diem feruesceret, exemplo eiusdem Patris nonnulli eterne uite accendi ceperunt desiderio, atque sub eius magisterio omnipotentis Domini se humiliter dederunt seruitio: ibi enim  sanctitate atque doctrina longe lateque habitantibus iam uita eius inclaruerat.

17. Eo namque tempore, flagitante ecclesiastica necessitate, ex numero cardinalium duo a summo Romane Ecclesie pontifice missi, Gregorius uidelicet et Petrus de Leo, Lemouicum uenerunt. Qui tamen postmodum curam eiusdem diuisi inuicem susceperunt; illi autem dum de uita eius ac conuersatione multa preconia plurimorum relatu cognouissent atque probassent, ad eum uisitationis gratia conuenerunt, cupientes secreto iuxta uoluntatem suam quisque cum eo sigillatim conferre sermonem. Tunc eius quippe habitaculum multi frequentabant, quia ille homo Dei doctrina gratie celestis affluebat. Cum uero iam hora collocutionis  exigeret, cepit causam singulorum et uiam discutere, quatenus illi tanti ac tales ad tam parua tamque humilia diuertissent habitacula. Cumque singuli ad eius exquisitionem cur ad eum diuertissent, exponerent, multam quidem in eo comperientes sapientiam, a circumstantibus fratribus mox petierunt, ut secretioris unicuique eorum per se quantulacunque licentia concederetur consilii, eumque egredi nequaquam urgerent ab eis. Illis autem recedentibus, domnum Hugonem pastor ad se uocauit, eumque secum sedere precepit; quibus uir Domini, ut consederunt, ait: Domini mei et amici, super hoc nolite conqueri et admirari; hunc enim meum discipulum bonumque filium ideo retineo mecum,  quoniam quidquid in secreto dicetis mihi, totum ipse postmodum indicarem ei: tantum autem in eo consilii et bonitatis quantum et in me procul dubio inuenire potestis; est enim in consilio ualde prouidus et in commisso fidelis. Digna quidem ualde res ex ea collocutione secuta est; quia, sicut post illi testati sunt, de statu Romane Ecclesie ac moribus recedebant multo certiores sapientioresque quam uenerant.

18. Erat autem tunc temporis familiaris quidam a Mortomar, qui Muretum sicut ceteris et aliis locis caritatem deferre consueuerat; habebat enim ille hospitem a Bonnac, apud quem hospitabatur tunc, cum iens uel regrediens quo tenderet tardiori hora fatigatus minime pertingere posset, suo quoque  hospiti familiaris ille multa iam impenderat beneficia, tum propter reuerentiam et amorem, quam, ut uidebatur, deferebat fratribus; tum propter seruitium et honorem quod ei in suo exhibebat hospitio. Bonis quippe hospes cernebatur moribus, atque in omni sua actione compositus; sed, sicut res ipsa postmodum patuit, longe aliter quam apparebat fuit. Nam dum eius familiaris frequentaret hospitium, ab eo in pretio duobus latronibus occulte traditus est, quem secum captum uinctumque trahentes super uigenne ripam, in quibusdam petrarum latibulis in arctissima posuerunt custodia. Interea uisitationis gratia uiri quidam de Mortomar uenerunt Muretum: hi nempe cum post edificationis uerba uellent recedere, si unquam mitteretur  ille, Patrem ipsum ceperunt interrogare. Quibus ille respondit: Minime. Illis autem abeuntibus superuenerunt et alii idipsum renuntiantes homini Dei. Sua enim familia eum plus solito iam retardasse amarissime plorabat; quo audito, uir Domini recessit, omnesque fratres ad se congregari fecit. At illi, ut consueuerant, magnum quid ac delectabile ab eo se crediderunt audire; quibus illico famulus Dei totum, ut audierat, indicauit. Res uenit in dubium utrum uiuus an mortuus esset. Cumque fratres per horam quid esset faciendum super hoc hesitarent, domnus Hugo in medio astitit, qui prophetie spiritu, ut credimus, eum uiuere traditumque ab hospite suo aperuit. Hunc enim prophetie spiritum habuisse nonnulli testantur, qui eum familiariter  scire potuerunt. Quo audito, uir Domini increpauit eum dicens: Frater, tale quid quare unquam dicere presumpsisti? Nunquid pro tali tantoque bono ille tale ac tantum illi redderet malum? Qui statim mittere nuntios circumquaque ut quereretur, precepit, iniunxitque fratribus ut in tanta necessitate deuotis precibus opem efflagitarent diuinam. Quodam uero die, facto mane expletisque missarum solemniis, ianitor familiarem illum tenentem manu suum hospitem latronesque pariter in collo, retortis ligatisque post tergum brachiis, ad portam egressus inuenit. Cui statim sue culpe rei omnem citius indicauerunt penam: quo uiso, ianitor ad locum ubi uir Domini de Domino fratribus  loquebatur, reuersus est, eique quod foras uiderat et audierat, secreto nuntiauit in aure. uir autem sanctus hoc audiens, a predicatione cepta tunc minime surrexit, nec de illo tam bono nuntio exhilarescere, nec sermonem suum plus solito uisus est terminare. Completo autem sermone, ut res exigebat, Dei famulus foras egreditur, ante cuius conspectum illico steterunt miseri ab ipsa preda sua rei et ligati. Cumque per horam nichil loquentes penitus ante illum astarent ligati, tremefacti uehementer ad terram corruerunt, et sue penam nequitie ad eius uestigia profitentes, prestari sibi ueniam magno gemitu et ululatu postulauerunt. At ille quem nimia cogebat compunctio in bonitate sua persistit, uocatisque fratribus, illigata brachiis lora  dissoluere, eosque tolli, ut benedictionem pariter acciperent, indicauit, non immemor quidem Apostoli, inimicos nostros potu ciboque debere satiari ; quos porro ad se reductos, de suis prauis actibus increpauit, et pace inter se reddita, ut deinceps a tante crudelitatis insania cessarent admonuit; sicque illos ad propria ire dimisit. Ceperunt ergo fratres gaudere insimul et admirari, eoque amplius quod illis sic contigerat quemadmodum frater et discipulus ille asserendo prophetando predixerat.

19. Alia uero die et quidam alii causam habentes magno ualde periculo plenam, ad uirum Dei conuenerunt  Muretum, quam quidem pro pace reformanda solo sepedicti discipuli arbitrio conuenerant inuicem determinandam: unde etenim pastor illum ad se uenire precepit, eique etiam quale malum quantumque damnum solus ipse posset exstinguere diligenter exposuit, quibus et ille respondit: Huic uero negotio de quo queritis, ego solus minime interfui. Cui et illi: Domine mi, ita est ut asseris; illi uero qui tunc fuere tecum iampridem uniuerse carnis uiam perfecerunt.---Si autem, inquit, mortui sunt nescio; hoc enim unum scio, quod illis prior ego fui mortuus mundo, sicut enim uobis uel aliis de hoc uel de alio testimonium modo perhibere non possunt; sic et ego de seculo nec possum nec debeo. Unde et predictum  discipulum, quia tam prudenter respondisset, pastor laudauit atque benedixit. Sicque factum est ut sibi fieret defensio magistraque magistro sua responsio.

20. Sic enim pastor bonus cum fratribus consueuerat communicare, ab eisdem consultum super quadam quandoque quesiuit necessitate, qui tandem consentientes in unum, sicut ipse pastor predixerat, fore bonum nuntiauerunt; cui uero discipulus ille e contrario dicebat: Bone pastor, ut mihi uidetur, ita non est bonum sicut et ceteri dicunt. Quod autem fratres audientes, in eum commoti sunt uehementer, proinde illum pastor increpauit, ac reprehendit insuper, et ei quamplures  uenias in conspectu omnium fratrum facere fecit. Cognouit autem pastor et credidit, quod multo melius predixerat solus ille discipulus, quam ipse disposuerat cum ceteris omnibus, unde et illi protinus dixit: Sic enim, fili mi, bonus discipulus et fidelis magistrum suum ad Deum trahit atque reducit.

21. Fuit enim cum Domino ac magistro nostro Stephano discipulus ille usque ad obitum eius, audiens eum fideliter et interrogans super sententiis ceterisque uite nostre mandatis, ne spiritualia semina que procedebant de ore eius absque multiplicatione, insolentia auditorum et negligentia deperirent: Dei quoque benignitas electum hunc de tot millibus unum, qui et audita humiliter sciret suscipere,  eademque futuris seculis in suo tempore fideliter reuelare. uerum quia in his deuentum est locis, de questionibus eorum pauca tamen audiamus pariter atque responsis.

22.  Cum enim pastor de oratione oqueretur, predictus discipulus interrogauit eum qualiter esset ibi manendum. Cui respondit sermonem huiuscemodi: Moyses in oratione sua manus ad Dominum erigebat, cum Iosue minister eius pugnabat contra Amalec. Et quandiu manus eleuatas tenebat, populus suus uincebat; cum manus dimittebantur, ille uincebatur: tandem Aaron et Ur sustentauerunt ei manus, donec uictoria fuit perpetrata  . Alibi reperitur quod Maria Magdalena ueniens ad Dominum pro suorum remissione peccatorum, procidit ad pedes eius, cui Deus donauit propter magnam dilectionem qua replebatur. Nam antea diligebat eum quam illuc aduenisset, et ita Moyses manus leuabat ut magis Deum diligeret et melius exoraret, Maria Magdalene inclinauit se ad pedes iehsu . Idcirco, cum aliquis in oratione sua secretius fuerit, eo modo se adaptet quo eum amplius diligere potuit, uel sedendo, siue stando, aut humi stratus, siue flexis genibus. uerumtamen secum ducat humilitatem, sine qua Dominus illum non audit ad suam utilitatem. Cum enim ipsi discipuli sanctus Iacobus et sanctus Ioannes rogarent Iesum Christum absque humilitate,  respondit eis: Non est meum dare uobis sedere ad dexteram meam siue ad sinistram, sed quibus paratum est a Patre meo . Estote ergo alii quam modo sitis per humilitatem, et dabitur uobis. Omnis uis orationis est in magnitudine diuine dilectionis; amor uero diuinus meritum suum non inuenit nisi in humilitate: et ideo iehsu Christus humilitati promisit excellentiam in regno celorum, quia nichil aliud in terra reperit a quo diligatur. In omnibus etiam operibus uult Deus ut tempus obseruetur et locus, nisi in oratione: secundum tempus uult ut psalmos dicat aliquis et de Deo loquatur, audiatque loqui, atque laboret, et sic de ceteris; nam propterea Deus diuersa dedit precepta, ne  quis in suo seruitio fastidiret, possetque mutari ab uno in aliud causa maioris delectationis; sed in uno quoque opere uult ut semper eum quisque deprecetur, dicens in corde suo: Deus, hoc tantum facio, ut te diligere ualeam. Alicui uero quodlibet uolenti agere dicit Dominus: Si uelles, ego tecum pergerem teque iuuarem in hoc quod agere disponis. Tunc qui seculum diligit respondit: Alii auxiliare, mihi uero minime. Hoc operibus dicit quoties a diuinis preceptis discedit, et ob superbiam qua homo diuinam respuit societatem, respondit postmodum ei Dominus in oratione sua: Quia me noluisti habere socium in illo opere, ego modo precem tuam non recipiam.

 23.  Rursus discipulus a pastore suo quesiuit qua ratione Scripture dicant: Laudate Deum, benedicite Deum, eum Dominus humana benedictione non indigeat. Cui ita respondit: Sancta Scriptura nichil precipit nisi ad salutem hominis; cumque ipsa admonet Laudate Deum, benedicite Deum, omnis utilitas ad hominem reuertitur. Quoties enim aliquis bono animo dicit: Deus, lauderis, Deus, benedicaris, Dominus respondet continuo: Et tu qui laudas lauderis; et qui me benedicis, benedicaris. Ex hac ratione potest intelligi Deum hoc mihi respondere quod nullus ualet Deum benedicere, nisi prius a Deo benedicatur et sua gratia  preueniatur. Itaque eum benedictio prius a Domino proueniat penitus, cum homo Deum benedicit, ipse suam auget et benedictionem atque dilectionem.

24.  Rursus idem discipulus quesiuit ubi tot cantica noua inueniuntur que assidue in celo cantantur. Cui pastor dixit: iehsu Christus in Euangelio suos docuit discipulos, quod est canticum nouum quod in celo cantatur, dicens illis: Mandatum nouum do uobis, ut diligatis inuicem, sicut dilexi uos , hoc est caritas, que nominatur, canticum nouum, quia renouat hominem, et de filio tenebrarum facit lucis filium; hoc est caritas que est in terra canticum nouum hominibus, est etiam in celo canticum nouum angelis. Quoties  enim quemlibet electorum uident sursum ascendere, de ascensu illius canticum nouum concinunt, et si nichil amplius haberent unde Deum laudarent, nunquam de illo solo ad finem peruenirent; quoniam quidem super peccatore penitentiam agente gratulantur, ut ait Dominus in Euangelio , penitus congaudent uidentes eum salutis sue consortem, atque scientes quod deinceps non delinquet. Cumque de Dei Filio uidentes eum carne indutum et ascendentem admirati sunt, dicentes: Quis est iste rex glorie ? bene pre gaudio mirantur cantantque nouum canticum, quoniam membra caput sequuntur.

25.  Idem discipulus quesiuit hoc a pastore.  Quandoquidem uiribus totis et tantis ius diuinum defendis, qua ratione precepit Dominus Isrelitis, ut thesaurum ab Aegyptiis mutuarent secumque deferrent , nonne est rapina? Cui respondit: Frater, hoc aperte iustum fuit. Isti namque Deo seruierant; illi uero pro seruitio malum istis retribuebant. uero ergo iudicio Deus equus iudex uoluit ut isti mercedem sui operis secum deferrent, quam illi sibi defraudauerant. Est autem spiritaliter intellectus quod similiter membra Christi thesaurum sancte Scripture receperunt a Iudeis remanentibus in Aegypto, id est in huius seculi tenebris.

26.  Iterum idem discipulus hoc eum interrogauit: Domine, tu dicis quia Ierosolymitanam  terram Deus dilexit magis quam aliam, in tantum ut de ceteris regionibus amicos suos illuc adduxit ipse etiam ibi de uirgine natus est, et frequenter in Scripturis uocat eam terram promissionis. Mirum est itaque quod uoluit eam talem esse; non enim ibi sunt prata speciosa, nec optimi fontes, nec ditissima flumina, sed aqua in cisternis, asperitas atque calor magis quam in multis terris. Hanc questionem pastor soluit hoc modo: Frater, in hoc potest considerari quam amabilis est dispositio diuina. Ideo namque corporalem inde remouit delectationem, ut amici sui in eo tantum delectarentur, et amor suus esset eis pratum, fons ac flumen,  et quodlibet aliud refugium. Nisi enim Deus sciret aliud seculum esse melius, nullatenus amicos suos illuc transferret; quin etiam matrem suam nullo modo deciperet, sed pro celesti gaudio presens subtrahit aliquando, non tamen eo modo quatenus amicos suos in hoc seculo tristes deserat ac desolatos; sed tantum quia Deus hoc uult agere, qui tunc seruos suos in maiore tenet requie, cum mundus considerat quod ipsi laborem patiantur. Magis enim inde honorantur cum in angustiis eos requiescere facit: aliquando uero, ut infideles erubescant, ostendit populo dulcedinem, in qua ueri amici sui consistunt dum cruciantur, sicut legitur de tribus pueris, qui benedicebant eum in igne fornacis, alios uero quos ita non corporaliter, ut fideles ibi sumant  exemplum patientie, tantum consolantur in spiritu, quod maiorem laborem patiuntur qui eos cruciarunt, quam serui Dei qui cruciantur.

27. Superueniente autem uenerabilis Patris uocationis tempore, in illa sua tam sancta egritudine, tribus diebus et totidem noctibus super predicti discipuli discubuit pectus, nisi cum necessaria corpori deputaret. Inuitus namque in eo, dum informaretur, sicut postmodum discipulus ille perhibuit, rationem et intellectum in omnibus pene duplicatum inuenit. Cumque per triduum illud de uita nostra suoque transitu fratres informaret et consolaretur, circumsteterunt omnes gementes et flentes, eique dicentes: Ah! ah! ah! Pater carissime pastorque bone, ecce nos reliquimus omnia et secuti  sumus te; uenimus ad te. Nunc dic ergo cui nos tu relinquis, qui curam habeat de nobis? quid igitur nobis dabis consilii? Tu autem nos nullatenus habere permittis bestias, terrarum possessiones, decimas, ecclesias, et res ad eas pertinentes; redditus et questus sine quorum cura uix aut nunquam temporalis ista potest sustentari uita.---Fratres, inquit eis, illi Deo uero cui omnia sunt et seruiunt, cuius quoque natura bonitas, cuius uoluntas potentia, cuius opus misericordia est, pro cuius uero amore omnia reliquistis ego uos relinquo, ego uos commendo. Ille enim benignus Deus aget curam de uobis sicut bonus Dominus, qui bene scit curam habere de seruis suis, ipse quoque dabit uobis  quod necesse fuerit, nec tamen hoc quod uelletis. uos enim homines estis, et in hoc delinquere possetis: tali quidem uobis dico pacto, si in uita ista remanetis; si autem de uita recesseritis, ego ei iniuriam facerem, si uobis sua promitterem, quia fere supputabuntur quinquaginta anni quod ego in hanc solitudinem ueni, nunquam panis postea tam amari potuit quin Deus mihi daret quod bene sufferre potui; neque tam largum semper fuit, quin bene totum esset necessarium quod Deus prestitit mihi: similiterque faciet uobis, si in uita hac remanseritis. Ideoque nolo ego ut habeatis bestias, nec terras, nec decimas, nec ecclesias, nec questus, nec redditus, ut Deus uobis sit magis necessarius. Cum enim Deus uobis magis necessarius fuerit, amplius  eum diligetis, si uos sapientes estis; quid ergo illi deesse potest qui omnia habentem habet?

28. Adhuc uero et aliud consilium sanum uobis, filii mei, precipiens dabo: Si uos cum uicinis uestris et secularibus aliis pacem bonam et integram habere desideratis, cauete penitus ne ea que possident concupiscatis, quoniam si uos terras eorum, uineas, prata et cetera que possident tentatis rapere, laborem potius approbantes quam requiem, iram quam gaudium, terram quam celum, nichilum quam totum, pacem cum eis ex integro habere potestis nullo modo. Insuper de cetero cauete omnino ne habeatis quod illi concupiscere possint, bestias uidelicet, equos, mulos et boues  quibus non est intellectus, et cetera que intelligentes ac obedientes nequaquam habere potestis. Que autem conuenientia Christi ad Belial, lucis ad tenebras?  Quisque enim uindicet quod suum est. uindicate ergo, fratres, et querite uestra, que sursum sunt, non que super terram . Qui habet aures audiendi audiat ; qui potest capere capiat , hoc est quicunque in hoc non perseuerauerit factus inobediens, regnum Dei non possidebit, quia quantum pro nomine Christi longius elongabimini a seculo, tantum merebimini fieri uiciniores celo.---Domine, inquiunt illi, nunquid adhuc auxiliabimini nobis?---Si ego possem, utique, fratres.

28. Fratres autem gauisi et securi de paterna consolatione dixerunt ei iterum: Pater et domine,  multi adhuc et aliud nobis dicunt: Dum enim uos uixeritis, nos manebimus insimul; postquam uos moriemini, nequaquam poterimus sustentari, si bestias non habuerimus. Quibus ille ait: Fratres et qui uobis dicunt errant. Abbates quippe dicunt et alii religiosi et etiam sapientes clerici. Errant, inquam, qui hoc dicunt, et quanto melior est clericus, tanto amplius errat, quod Deus posse suum amittat quoniam Stephanus de Mureto morietur: Opere pretium ergo non est Domino, quod ego moriar, si ille posse suum amittit quoniam ego moriar, imo sciatis firmiter quod propter peccata mea uobis subtrahit beneficia sua: et hoc quidem post mortem meam uidebitis, quia tot et  tanta faciet uobis, unde uos omnes mirabimini, si tamen in hac tam sancta uita remanseritis, quatenus si quotidie non uideretur, uix ab aliquo crederetur. Sicque modo ad fratres uiri Dei completa est sententia.

29. Tunc deinde rogatus a fratribus ut fidei uerbum illis proferret, priusquam de hoc seculo migraret ad Christum, sermonem statim omnibus proposuit, qualiter Deum colere deberent, trinum uidelicet in personis, unum in essentia diuinitatis: intimabat uero de caritate ut Deus scilicet diligeretur toto corde, tota mente; et hoc unusquisque impenderet proximo quod sibi uellet impendi ab illo. De humilitate quidem qualis esset ostendebat, quia per humilitatem illuc peruenitur, unde superbiens  corruit angelus: Hec est enim dicebat, uirtus illa, que congregatas uirtutes conseruat. Replicabat etiam, iuxta Apostoli sententiam, ut bonum hospitalitatis frequentissime reminiscerentur, quoniam per eam nonnulli noscuntur Domino placuisse, etiam angelis hospitio receptis . Addebat Pater qualiter Dominus in iudicium ueniens, hanc compensationem fidelibus suis repromisit, ut sibi dicat esse collatum quidquid uni ex minimis suis contulerunt. Preterea exhortabatur ut caritati ex operibus semper insisterent, quia plenitudo legis est dilectio , et qui in unum deliquerit, reus et legis et prophetarum ascribitur . Semper ad memoriam humilitatis custodiam, scilicet paupertatem spiritus, illos reducere,  Deumque coram oculis suis deprecabatur habere; auaritiam quoque omnino esse exsecrandam annuntiabat et excommunicabat, quia radix omnium malorum et seruitus idolorum nominatur illa. Sic ergo factum est ut totum tempus egritudinis sue proficuum atque iucundum duceret, et per omnia fratribus satisfaciens, spiritalis uite colloquiis se interdum a languore suo releuaret. Cumque per singulos dies languor ille ingrauesceret, die scilicet quinta feria priusquam de corpore egrederetur, exitum suum Dominici corporis et sanguinis perceptione muniuit, atque ad ultimum in cilicio recumbens, oculis ac manibus in celum semper intentus, sexta feria ante altare Domini, spiritum inter uerba orationis in ipsis illius discipuli manibus Domino  reddidit. Gloriosum ergo et per cuncta laudabilem domni Stephani transitum omnibus scire desiderantibus, quadragesimo et sexto conuersionis sue anno fere, sexta feria fuisse manifestissimum est. Quod tamen non mediocris meriti censetur fuisse, ut illa uidelicet die eum Dominus secum et cum latrone susciperet, qua idem redemptor et Dominus hominem plasmasset, eumque damnatum in cruce redemisset, et ut qui diem illam tam sanctam celebrauerat semper in abstinentia, post mundi pressuras, die illa tam sancta locaretur in gloria. De mense autem et anno quo ipse feliciter migrauit de seculo, ualde bona in sequenti habetur notitia:

Nimbosus luces iam Februus egerat octo,
 Lucifluus Stephani cum spiritus astra petiuit,
Anno milleno centeno bis quoque deno,
Adiuncto quarto, regno celi sibi parto.
Cum enim dicta et facta alias plene exarata, scripta modo ac luculenta declarat historia, sed si cuncta, que in uita eius gesta sint scripta cum non audiuimus, euoluere conaremur, a suscepto iam procul dubio proposito conticescimus. Unde necesse est, quia non est nostri ingenii nostrique propositi, ut de illo discipulo, cuius uita pia, cuius conuersatio bona nostre plurimum proficit religioni, amodo legere incipiamus.

30. Igitur post transitum domni Muretensis summi et memorabilis uiri, de cuius uita atque doctrina, magna, ut dictum est, apud nos habentur  uolumina, succedente beate memorie Petro Lemouicense, domnus Hugo, opitulante Deo, Planiam dirigitur, ubi etenim gloriosam et per cuncta laudabilem celebrans uitam, longe lateque habitantibus signis claruit atque uirtutibus. Huius enim fuit studium, terrena funditus despicere, toto adnisu mentis ad sola celestia flagrare. Erat autem diuina repletus eruditione, insignis religione, morum pollens probitate, signorum exhibitione admirabilis; contemptor enim erat seculi, et amator Dei et proximi, et cui uiuere Christus et mori lucrum . Erat enim deditus in assiduis orationibus, in frequentioribus ieiuniis ac in continuis bonorum operum exhibitionibus. Omnes uero qui ad se caritatis causa ueniebant, ad eterne uite  desideria accendebat; de omnibus etiam a se postulatis pro posse suo pauperum et peregrinorum, uiduarum et orphanorum penuriam semper sollicitus sustentare curabat; religiosis uero precipue omnibusque Dei ministris debitam exhibebat reuerentiam, eorumque fraterne ex suis facultatibus releuabat inopiam. Si quem autem forte nobilem uidisset aliquo indigentem, iuxta suam possibilitatem in necessitatibus subueniebat uerecunde et abundanter. Religionis preterea ornamentum, sicut a magistro suo et domino beato Stephano didicerat, et uerbo et exemplo multum benigne gerebat. Transgressiones et indisciplinationes condiscipulorum suorum a regula recta arguebat, et tolerabat, quantum decebat in talibus et oportebat, precipue docens  ne cuiusquam cor declinaretur in uerba malitie ad excusandas excusationes in peccatis . Preterea ad edificationem aliorum non causa  iactantie de se replicabat, dicens: Ego enim miser non possum multum laborare, nec ieiunare, nec uigilare, nec cetera huiusmodi facere, sed ut mihi uidetur, Deum eius gratuita pietate et scio et possum diligere. Hortabatur etiam condiscipulos suos et fratres, ut uirtutibus insisterent, et ab omnibus uitiis et peccatis cum omni diligentia se custodire procurarent.

31. Tantam autem gratiam Christi bonitas illi contulerat, ut conscientias fratrum secum commorantium quoque agnosceret, et a quibus impulsarentur  tentationibus eis patefaceret, et quid quisque praue cogitationis et immunde pateretur, indicaret. Si quando autem quorumlibet culpas agnosceret, nunquam ab increpatione illis parceret. Et, ut predicatio illius a nullo potuisset contemni, multitudo signorum astruebat, que in nomine Christi ipse faciebat; reddebat enim, ut didicimus, uisu solo uisum non uidentibus, contractis erectionem, caducis sanitatem, et etiam multa languentium membra eius orationibus incolumitati restituebantur. Huius uero signa omnia atque gesta non didicimus, sed pauca que narramus, quatuor religiosissimis ueracissimisque eius condiscipulis, qui per diuersa tempora cum eo conuersati sunt, referentibus agnouimus, domino Petro scilicet, ualde  reuerendissimo priore nostro, qui ab eodem ad erudiendum digno cum honore susceptus, et pro simplicitatis ac humilitatis reuerentia loco maxime uenerationis est habitus. Guidoni quoque de Miliaco qui eidem, sicut decebat, pro religionis ac reuerentie notitia seu anterioris familiaritatis coniunctione, in eorum cellule cura tam bene docta primus successit. Bernardo etiam Bocardi, qui cum eodem per mutuam collocutionem nostrarum sanctionum et dulcedine spiritalis dilectionis aliquandiu familiarissime conuersatus, immodici amoris sese uinculo constrinxerant. Hugone uero de Monte, cui ille pro iustitia ac fidelitate quam in eo reperit familiarissimus ardentissime fuit, et ab eodem in ipso transmigrationis sue articulo pacis  Dominice osculum accepit salutare. Quoniam ualde opinio sanctitatis memorati uiri excreuerat, multi infirmi ad eum ex diuersis prouinciis spe sanitatis recuperande confluere consueuerant.

32. Eo igitur tempore Haarnac, sicut nostri seniores ferunt, contractus quidam decubasse dictus est, hic siquidem a renibus et infra tantam membrorum inualetudinem incurrerat, ut manibus repens, dissolutis renibus, corpus per terram traheret, et irrependo monstrum aliquod simularet. Multo itaque in hac debilitate detentus tempore, pro spe eterne mercedis a sanctis monachis inibi commorantibus stipem diuinam in quotidianis suscipiebat usibus, quia nec sibi nec alteri aliquid exercere  ualebat operis. Cumque illo in loco in tanta miseria per multa annorum curricula demoratus fuisset, eique penitus de corporis salute esset desperatio facta, quadam die diuina pietate occurrit animo, quod ad uirum Dei se faceret quoquo modo portari, ubi tanta quotidie, operante Domino nostro Iesu Christo, merita eius uirtutum iam audierat monstrari frequentia. Hic uero fide commonitus, ac maiori sui corporis necessitate compulsus, parentes suos absque dilatione propositum suum impleri lacrymosis rogauit gemitibus; quem cum audissent parentes atque uidissent iam per multum temporis nichil omnino posse proficere, deportantes posuerunt ante uiri Dei habitaculum, ut saltem ab aduentantibus pasceretur, labore ali proprio poterat  minime. Cumque palpando aliquantis diebus ad ostium famuli Dei egrotus ille iaceret, ut locus obtulit, ante Dei hominem a portitoribus suis deductus est: obsederat enim omnia membra eius scabies et putredo, et erat miserabilis facie et horribilis ad uidendum, ut tanquam morti uicinus putaretur a populo. Intuitus autem uir Dei in eum, eis qui eumdem deportauerant dixit: Quid queritis? quid uultis ut faciamus ei? Nondum enim sciebat quid eum essent rogaturi: Nos uero, inquiunt, domine, audiuimus et credidimus quoniam huiusmodi calamitatibus, tuis potes subuenire orationibus: ecce hunc hominem quem prospicis, multum tedet misere uite sue. Non enim habet, nec ualet operari, unde miseria sua possit recreari:  unde et adiuua eum, et misertus sis ei. Quo audito, uir Dei eum in ecclesiam statim deportari eosque parumper qui aderant abscedere iussit: qui mox in loco digno ad auxilia consueta confugiens, se in oratione cum graui gemitu dedit. Interea egrotus ille, sicut erat contractis pedibus ac renibus, iactauit se pronus quasi truncus in pauimentum, et cepit cum lacrymis inuocare nomen Domini, ut etsi in hac necessitate non succurreret, saltem eum a gehenne incendiis in posterum liberaret; cumque per horam in hunc modum suam prolongaret orationem, subito amota languoris sui amaritudine, intellexit optatam sanitatem se recepisse, qui statim erectis pedibus hominis Dei miraculum eis qui foris aderant, testabatur dicens:  Ecce, ecce, ecce quid in hac die uir Dei operatus est, me teste probante. Qui protinus accurrentes stupebant et mirabantur, dicentes: Quomodo est, frater? et interrogabant eum qualiter hoc factum fuisset. Ille autem dicebat: Homo Dei ille me de presenti tristitia liberauit. Ille deinde reuersus ad Dei famulum narrauit omnia que acta fuerant. Quo audito, clamor in celum circumstantium attollitur magnificantium Deum. Quem mox uir Domini temporalem fugiens honorem molesta compescuit prohibitione, dicens: Tace, tace; sed si quis te interrogauerit qualiter hoc factum sit, solummodo responde quia Dominus iehsu Christus, qui per amicos suos ubique operatur, ipse in te tale ac tantum per  beatum Maximum suum dilectum in loco isto operatus est miraculum. Unde nunc surge, et tuo uade recuperatori gratias referre cum luminari et deuo a oblatione. At ille nichil moratus, confortatione cibi et uirtute corpusculi simul recepta, alios antecedere propriis cepit gressibus, qui iacens et languens ab aliis fuerat deportatus; sicque ex illa hora omnes in eius corpore nerui ac membra solidata sunt, ut solutionis illius signa ulterius nulla remanerent. uere hanc ego uirtutem, iuxta mei sensus intelligentiam, non inferiorem censeo, qua Petrus apostolus ad Speciosam portam templi claudum olim erexit Aeneam; sed super omnia collaudetur Deus noster, qui tantam uirtutem suis prestat dilectis, ut per eos talia dignetur operari.  Amen.

53. Lingua sterilis deficit tantas tanti uiri auditas cupiens enarrare uirtutes. Cuiusdam enim matrone filius contractus capite Brantomis grauiter laborabat, qui tale uidelicet tedium infirmitatis incurrerat, ut caput eius a leua scapula adhereret, celumque uidere, nisi resupinus, nequaquam ualeret. Qui dum nocte quadam ex hac eadem infirmitate iaceret fatigatus, uisum est sibi quoniam si ad Dei famulum presens fuisset, salutem continuo recepisset. Mane ergo facto, ut lux est reddita mundo, non perterritus timuit, et ex afflictione sumens audaciam exsultauit, suisque parentibus dixit: Quero etenim quid mee infirmitati possit palpando mederi, qui contractum illum orando sanauit.  Intelligentes autem parentes eius hoc Dei esse mysterium, ad uiri Dei habitaculum eum quam citius deportauerunt; quem cum uir Domini sibi presentari fecisset, interrogauit quid quereret. Tunc ille flens et ululans uoce qua potuit eum rogare cepit ut pro illo Dominum dignaretur orare, nec eum sineret redire infirmum, cuius deuotus expetierat suffragium. Cui uir Domini, benignissimi ut erat uultus, uoce lacrymabili dixit: Fili et amice, hoc non est nostri quod queris a nobis. Illi autem qui uenerunt cum eo rogare ceperunt ut saltem ei imponeret manum. Aegrotus interea in magnis fletibus se affligens ualde, gemitibus lamentorum continuis satisfaciebat dolori. Cumque hoc diu faceret, atque flere nullo modo cessaret,  uir Domini compunctus corde, illius dolori compassus est, et accedens per capillos eum tenuit, et inuocans nomen Domini a scapula caput separauit. Qui statim se uelle euomere dixit, et, amoto eo oculisque ad celum eleuatis ac manibus, erupit sanguinis ab eius ore cum putredine riuus, et exspuens in terram cepit grauiter gemere et excreare coleras nescio quas cum sanguine, ita ut putaretur quod ferramento aliquo guttur eius incideretur, sed et tabes tanquam fila sanguinea ex ore illius dependebatur. Tunc disruptis lingue ac faucium ligaturis, sed eleuans et erigens iterum oculos ac manus ad celum, ore adhuc cruento in hac prima uoce clara prorupit; nam antea cassum sermonem  et uix intelligibilem proferre solebat: Gratias tibi magnas refero, domine Hugo, recuperator bone, qui mihi in tanta miseria succurrere uoluisti. Admirantibus autem omnibus qui aderant et stupescentibus de tali miraculo, interrogant utrum fabulari potuisset. Qui uero sanatus fuerat presentibus dixit. uir autem Domini hoc equanimiter ferens, egrotum cum lampadibus retinens secum, sanitati illum restitutum remisit necessariis refectum, pro uirtute et reuerentia uicini loci illius Deo gratias referre transmisit. Reuersus ergo ad domum multis uerbis inde acceptum beneficium publicauit assidue, quod uidelicet factum ope Dei famuli tuto iudicio reputabat, qui ex misericordia sua uicino populo multa commoda uiuens extendebat.

 34. Quante autem uirtutes per Dei famulum facte sint, quis unquam inuestigare potest et scire? Unum tamen memorabile miraculum quod a fidelibus comprobatur, non taceri putauimus: uicino namque in castro, cui nomen Segur prisca uetustas Securum indiderat, quidam iuuenis guttur turgidum habens et faciem, diu noctuque incessabilibus urgebatur doloribus. Parentes quippe de dolore pignoris sui contristati uehementer et super modum afflicti, eum ut sanari potuisset, circumquaque ad loca uicina, sancta sanctorum per pueros suos multoties transmiserant oratum; sed illi amici Dei ad quos fuerat missus, infirmitatis remedium ei tribuere noluerunt, ut quanta esset in Dei famulo uirtutis gratia uicinis populis predicarent miracula.  Cui enim tam prope fuit mortis exitus, quod negato fere omni uictualium usu, ita de illo ageretur, ut, amissa omni spe presentis uite, parentes eius de solis sepulture necessariis cogitarent. Illis autem per publicum plangentibus, occurrit quidam dicens: Ex hoc quippe incommodo quod uester filius patitur, per regem Francorum, Deo uolente, infirmis medicina prestatur. Unde et illuc dirigite illum, quod si crediderit, remedium poterit inuenire. Tunc inopinata gauisi exsultatione, parentes quantum citius potuerunt, ad Dei famulum peruenerunt, ut discerent qualiter auditum proficerent, atque ad regem accederent. Quod ut uir Domini audiuit, egrotum propius ad se accedere iussit, et manum extendens, guttur eius orando palpauit, et  faciei eius per modum salutifere crucis imposuit signum. Interea egrotus ore aperto labia parumper mouens mugiendo auxilium tentabat implorare patroni; statimque in eius gemitu, tribulatione eius, laborante patrono, guttur et facies paulo minus inflata incepit minui: denique reuersus ad propria, infra paruum temporis quam optauerat integre sanitatem recepit. Parentes autem eius cum uidissent quod factum erat, timuerunt et glorificauerunt Deum, qui dedit potestatem talem hominibus . Amen.

35. Nec hoc silendum qualiter stramen eius suppedaneum fistule morbo salutem prestitit perituro. Cuiusdam enim fabri filius in quadam uicina possessione  incommodo peruasus fistule grauiter iam diu laborauerat, de qua sane in discrimine sic ageretur, ut posse euadere a medicis disputaretur, nisi formidanda eorum manu quam citius secarctur. Ingrauescente autem languore, a fistula mala sensum pre dolore omnem fere perdiderat, et ita redactus fuerat, ut nichil penitus aut intelligere posset aut agere. Quid mirum? quod stare non poterat, et nunquam in lecto suo surgere uel ad sedendum ualebat nequaquam pedem suum trahere, nequaquam poterat in latus aliud se declinare. Parentes uero eius nimis carnaliter atque remisse diligentes eum, ut mos rusticorum habetur, a sortilegiis quotidie et ariolis et ligamenta et potiones deferebant seducti. Sed, cum nichil ualeret, penitusque  nesciretur quid hoc esset, nec emendaretur aliquid, sed deterius quotidie ageretur, uisum est eidem noctis in uisu ut, si de suppedaneo hominis Dei stramine haberet et ligaret desuper, sanitatem ad presens necessariam recuperaret. Cumque die dato in hac fide euigilaret a somno, dempto omni pauore, sepedicti uiri auxilium cogente promptus dolore requisiuit, suumque matri sue uisum denuntiauit; adiiciens etiam et asserens se infirmum ulterius minime esse, si quod petebat pignus, uidelicet stramen uiri Dei, afferretur. Cum ergo eum mater audisset, surgens continuo ad uiri Dei peruenit habitaculum, illicque, quantum potuit, pro suo nato auxilium petiit ingenti fletu et gemitu, et sincero corde et magno erga filium amore; deinde  abscidens quod uolebat de stramine furatum decenter, ad filium ingressa delatum imposuit super eum, uehementer stupenda, mox, ut genu tetigit egroti, uulnus uim perdidit omnis doloris, amotoque omni languore, humore siccato qui fluebat ex corpore, cute tamen noua superueniente, totaliter redditus pristine sanitati, ut eadem hora de lectulo surgeret ac si nullam corporis lesionem usquam pertulisset. Parentes autem eius obstupefacti admirabantur in illo diuine tam uelocem pietatis acquisisse medicinam, et interrogabant quid hoc esset? Qui ait: Intelligo me ualde sanum, et quecunque preceperitis adimplebo. Et tunc incipiens impendit eis ita seruitium, ut erat solitus ante tedium. Tunc una pariter exsultantes et pre  gaudio flentes, referebant tam pro se quam pro illo Omnipotenti gratias, quod, Dei famulo subueniente, incolumem illum corpore, eos uero reddiderat letos de pignore: qui uero multos uiuens in posterum annos assidue gratias predicabat Deo, quod per famulum suum sic eum restaurasset incolumem. Ecce, ecce quid degens in carne Dei famulus prestabat fidelibus: qui eius presidia expetebant per cum proprie saluabantur; qui pignora uotiue deferebant, subsequente eius auxilio liberabantur. Promptior ergo ad fidem exstitit qui de stramine suppedaneo sanari credidit hominis Dei, quam sanguinis fluxum patiens mulier, que ut sanaretur fimbriam tetigit Saluatoris . Sed hec omnia fides strenua operatur, dicente Domino:  Fides tua te saluum fecit . Amen.

36. Quantis erumnis et angustiis secum habitantes eripuit, in quantis sua benignitate necessitatibus astitit illis, uel quantas sua uirtute molestias in illis compescuit, non ad scribendum, sed etiam ad referendum equum est; sed, quia se apta occasio prebet, hoc taceri nequaquam de hominis debet uirtutibus, quod ad presens animo presentatur. Domnus quoque Bernardus Dei gratia pastor uenerabilis, quante homo Dei esset uirtutis, cum in disciplina adhuc positus esset, in necessitate sua sine dubio expertus est. Hic igitur per aliquot dies, quo nescio casu uel incuria, ab unius grauiter pedis dolore consumebatur, die noctuque requiem non habens: hoc tamen unum precipue inter ipsas  torture sue querimonias conquerens, quod uicem suam in officio ecclesie non ualebat implere. Quadam uero die eum cum Dei famulus assiduis uideret urgeri doloribus, dixit ei: An nescitis cur sic uobiscum agitur? Qui ait: Ignoro prorsus, domine mi, unde hoc euenerit. Statimque que patiebatur denudauit. Tunc uir Domini hilari ridens uultu accessit ad eum, et consueta deferens arma crucis, beatum super locum doloris ei palpando imposuit signum. Moxque ei dixit: Diuina namque legitur in pagina quemdam uite uenerabilis uirum uenerabiliorisque meriti exstitisse, nullamque a planta pedis usque ad uerticem partem corporis sanam paruisse; huic quippe humor ferens cum sanie  de corpore profluebat assidue. Infirmi autem qui sanari appetebant aspersi exinde bene habebant, ita ut eum tum euadere non dubium esset, qui tangi aut aspergi exinde deuote meruisset: qui etiam hac in re ab omnipotenti Deo multoties remedium quesiuit, nec tamen meruit exaudiri. Ex qua re colligitur quia Deus custodire sic uult uirtutes in illo, et male habentibus in signo quanti esset meriti declarare aperto. Quibus expletis uerbis, prorsus fugato omni dolore, restituit eum in ualetudine: sanitati sic redditus predicti serui Dei uirtute, cepit ei ex illa hora familiarissimus esse, et in testimonium beati uiri glorie sanus habetur usque hodie. Amen.

37. Quid enim de caducis dicemus, quibus tam  cito inueniebatur remedium quam fideliter ab eis erat inquisitum. Sed, quia quante uirtutes ab eo super illis facte sunt longum esset enarrare, ex pluribus quoque unum quod memorie dignum erit proferamus miraculum. Duo etenim uiri, quorum unus ad Bre, alter ad Rancum balista commorabatur, hoc uidelicet quod de predicto Dei famulo apud multorum notitiam percrebuerat, in semetipsis experti sunt. Nam eos ab illo stimulo didicimus per multos annos laborasse, ut, cum ab eodem flagellarentur, uix a pluribus tenerentur; quin etiam ex ea uexatione simul et confortatione ciborum etiam uirtutem perdiderant, corporum exomendo superflua. Fide autem commonente animo utriusque insedit ut locum uisitare deberent uenerabilis uiri:  unde tanto affecti sunt desiderio, ut nec illos oporteret uiuere, si ad eum iter tardi direxissent. Nec mora: adhuc conualescentes parumper suum ceperunt arripere iter, lento quidem adhuc conamine ad Dei famuli uestigia peruenientes, et quod de eo audierant probare studentes, cum magno petierunt fletu, ut suam eis gratiam largiretur. Quos cum Dei famulus requisisset quid uellent ab eo, illi responderunt: Illo enim incommodo nequaquam diutius in uita hac manere possumus. Quibus ille dixit: Quid est quod loquimini, fratres? Deus autem solus hoc uobis facere potest. Illi uero magis ac magis suam plangentes infelicitatem, locuti sunt dicentes ei: Adiuramus te per omnipotentem Deum et iudicii diem reis omnibus metuendum, ut ad ea  que rogamus consentias, quatenus crucis signum salutifere, priusquam recedamus, orando nobis imponas. Qui nimietatis eorum tedio affectus, facta oratione, signum crucis lacrymando quod petebant imposuit, et a se recedere iussit. Reuersi inde ad propria, a die illa et in reliqua uita sua ab illa passione securi et alieni exstiterunt, ac si nunquam eam pertulissent in suo corpore; qui multum felicem in posterum ducentes uitam inter uicinos gratias referebant Domino, quod per meritum famuli sui dignatus sit de tam periculosa eos iniquitate liberare, non minus quidem miraculi quam beneficii in populo testimonium perhibentes. Mira sunt hec et nostris ualde stupenda diebus, sed uita predicti  uiri perhibetur talis, ut qui conuersationem eius agnouerunt, eiusdem quoque uirtutem non debeant admirari. Hoc quidem unum miraculum de duobus insimul ordiri studuimus, quoniam ipsum eumdem finem eumdemque modum habuisse cognouimus. Amen.

38. ualde igitur hec sunt admiranda, que de Dei famulo nos nunc usque inuenimus latuisse; uera namque eius uite estimatio non solum in signorum ostensione, sed in operum existebat uirtute. Consuetudinem itaque fecerant uicini cellarium atque familiares, quos suo uir Domini transitu illustrabat, ut cum forte adesse eum cognoscerent, pro diuersis illuc causis conuenirent. Quadam uero die dum in illa cellula, que uulgo Chatenet nominatur, cum ceteris fratribus uir Domini se ex more  recrearet, unus quidem fide plenus de loco uicino, scilicet de Solemniaco, eo aduenit, capitis uehementer uexatus dolore, die noctuque requiem non inueniens; eadem quidem hora casu contigerat ut isdem Dei famulus in porticu, ut solebat, sederet, exteriorique populo satisfaciens uerbo edificationis deseruiret. Cumque is qui uenerat pre multitudine circumstantium et confusione, non inueniret quomodo et qua parte accederet ad eum suam omnibus nolens usquequaque manifestare molestiam, ualde anxius tota die sustinuit; recursa uero circa uesperam multitudine, Dei famulus cum eo solus remansit in porticu: cum autem qui uenerat eum quidam ex suis amicis tota die huc et illuc uidisset  anxiari, ad famulum Dei eidem uenire monstrauit. Audierat enim eum multo tempore capitis dolore mulctatum fuisse. Quo audito, flens statim largiter seque in terram coram eo cum lacrymis dedit: cumque timens ac gemens fleret uehementer, et in terram diutius tunderet caput, se miserum gementem ostendens, quid quereret repente intulit, dicens: Domine mi, tantam capitis inquietationem patior, quod uix quid dicam uel quid faciam nescio; ideoque ad te descendi, ut super hoc quid mihi, ut melius tamen, prestares consilii. Noui enim te multo meliora fecisse ac potuisse: unde sicut potes misertus sis mei, Domine! Quem dum fratres qui circumstabant audirent, eius commoti fletibus ceperunt flere, famulumque Dei instanter pro eo rogare.  Cui uir Domini respondit, dicens: Ego quoque caput meum doleo. Qui mox ad caput suum dexteram suam leuauit, eoque tractato super caput dolentis eamdem cum signo crucis deduxit. Cumque diutius caput palparet illius, miro cepit modo ad semetipsam uexatio illa deficere, ac si sui defectione impetus innueret locum in eo habere se ulterius minime posse. Quo facto, ille ab eodem Dei famulo remeare ad propria est demissus, sub omni celeritate ex illa hora saluti pristine restitutus; huic namque miraculo fratres qui tunc presentes fuerunt, et adhuc, ut credimus, supersunt, fidem gratis astruunt. De quo etiam uiro quale quantumque miraculum in eadem cellula orando ualuit obtinere, subiungemus ad presens. Amen.

 39. Alio igitur tempore, uirum in predicta cellula alterum de nominato loco multorum relatione ad Dei famulum didicimus properasse, quem sic quotidie acris tortura cum pulis pessimis, que scilicet ira dolens rustice nominatur, uariis corripiebat tormentis, ut animam eius de corpore expugnaret, nisi per horam diuina retraheretur miseratione. Hic namque cum ad Dei peruenit uirum, totum ei per ordinem infirmitatis sue exposuit modum, humiliter eius orationibus se commendans. Recepta autem remeandi licentia, ameliorari cepit in uia ipsa, quoniam is qui ad uirum Dei seuiente incommodo uix per diuersas stationes peruenerat, consolatus ab eo, absque recreatione aliqua, reuersus est letus ad propria, et ex illa hora sic diu  optate restitutus est sanitati, ut mitior existeret quam ante illam molestiam fuisset. Amen.

40. Quidam ergo paterfamilias illo in uico qui Tiuerius nomine dicitur, qui etiam cellule Planie uicinus est, unius priuatus oculi officio, diu grauiter laborabat, in quo etiam cuncta pene medicorum adiutoria iam defecerant: idem ipse cum super hoc inuenire nusquam remedium posset, fide tamen commonente, ad uiri Dei habitaculum sub celeritate peruenit, cumque iam presens ante Dei astaret famulum, ecce ex male uidentis dolore oculi anxiari uehementer cepit, magnis non iam uocibus sed stridoribus clamare dicens: Eh! eh! eh! mi domine, modo moriturus ego sum, nisi et mihi  iam perituro, consulendo orandoque subuenias. Quem blando sermone uir Dei alloquens, eius periclitantis prius studuit clamores comprimere; ac postea intulit dicens: Deus autem omnipotens, qui omnes omnium sanat infirmitates pietate sua, si placet, tuam sanare utique potest. Quo dicto, uir Domini mox ad eum accessit, eiusque dolentis oculo extensa manu crucis signaculum deuotus edidit, eumque ad propria sic ire dimisit. Qui antequam illius clausuram loci esset egressus, optatum ualde ex integro lumen sic recipere meruit, ut oculo quo diu iam laborauerat, cum quo etiam solo ducente aduenerat ante, uiam suam latiorem nichil dicens ipse eligeret, ceterisque de omnibus certissimus esset.

 41. Sed et alius in prefato uico similem quo nescio infortunio incurrens molestiam, unius damnum oculi longo tempore, omni sanitatis spe deposita, nimis grauiter senserat. Hic denique cum audiret quod paterfamilias ille lumen recepisset, concitus ad eum uenit, eumque qualiter uideret interrogauit. Statim, ut actum fuerat, ei seriatim exposuit. Cui egrotus ille: Utinam tali uirtute se manifestare dignaretur homo Dei ille, ut sic de oculo meo effugaret incommodum, sicut longas a tuo molestias tenebrarum! unde et te, amice, necesse est descendere mecum. Tunc ille, qui sanus factus fuerat, ad uiri Dei habitaculum uenit, secumque egrotum illum deduxit, et ut eidem subueniret misero ipsum Dei famulum deuote rogauit. Ad  quem mox uir Domini dixit: Quid nos ad hoc facere possumus, frater? Cui egrotus: Ah, ah, ah, domine! quo patior oculum tantum aspice; et hoc solummodo posse mihi sufficere credo.---Nequaquam, inquit, propter hoc remanebit quin Deus omnipotens benefaciat tibi. Moxque Dei famulus porticum suam egressus, ere desuper nudo, dolentis oculum diligenter inspexit, eidemque signo crucis impresso, luce protinus reddita, nox cecitatis abscessit ab eo. Qui statim ad propria reuertentes, ceperunt Deum laudare et benedicere, qui saluos facit sperantes in se. Amen.

42. Nec hoc silendum est, quod cuidam contigerit cece, cum predicti uiri Dei presidium queritaret. Mendicans quedam de loco satis propinquo femina  oculorum luce priuata, nesciens uisu tenere uiam, nisi alio ducente, deuota ualde et fide plena ad eleemosynam cum ceteris egenis ad eius quotidie habitaculum uenire solebat, cui eterne mercedis aliquid alimonie contulisset, respectu illius quam aliis erogabat pauperibus, et stipem ab aliis multoties postulatam ceteris indigentibus exinde porrigebat. Erat enim non solum ceca, sed etiam in quadam parte corporis uirtute propria destituta. Hec diebus singulis ad edem memorati uiri mendicando cursitabat, cum quadam die in uia sua posita, cogitatum suum ductori suo reuelaret, dixit: Si unquam mereor sola fabulari cum illo beato, salutem meam continuo credo. Confido etenim  quod oculis meis lumen possit reddere, qui egrotorum illorum oculis potuit ducatum prebere. Dehinc aliquo tempore stetit sola ante eum, rogans ac petens ut super faciem eius suam tantum extenderet manum. uir autem Domini, tunc clausis eius oculis, crucis signum imposuit, dicens: iehsu Christus Dominus ac magister noster, qui lutum oculis imposuit ceci nati, et lumen ei restituit, ipse Deus, ipse omnipotens sue claritate potentie te potest illuminare. Necdum enim uerba compleuerat, sed sermo adhuc ab ore pendebat: ipsa quidem orante, subito aperti sunt oculi, ita ut cuncta clare prospiceret; illicque statim flens atque gemens in terram corruit, laudans Deum et benedicens. Interrogata autem ab eo quid sibi esset, respondit:  Deo gratias, adest mihi remedium secundum uerbum tuum. uir quoque Domini hoc probare desiderans, dixit ei: Quem nunc ergo me prospicis indica mihi.---uultus enim, inquit, uester grauis et honestus, barba niuea et prolixa.---Ab alio, ait, didicisti quod mihi nunc fabularis. Et tenens scirpum in manu, quid esset eam interrogauit: Iuncus est, inquit illa. Ipse uero deinde ad aurem manum leuauit, ipsa quoque quid faceret incunctanter respondit. uir autem Domini hoc intelligens diuinum esse mysterium, eam quam citius referre gratias beato Maximo transmittere curauit, sicut et alios. Tunc terribiliter precepit ei dicens: Tu ergo tace amodo, sed modicum hic me sustineto. Quem scilicet introgressum nequaquam  illa sustinuit, sed quam citius potuit letabunde foras exiuit, et aduocans puerum suum, exsultans et lacrymans pre gaudio, uie sue ducem ulterius non requirens, et ita sanata est, ut que ceca uenerat alio perducente, dux cecis futura regressa sit: que uixit multos in posterum annos, priuatim gratias et publice omnipotenti Deo gerebat assidue, quod per famulum suum sic eam restaurasset incolumem. Istud autem miraculum publicauit fidelis reclusa, publicauerunt et populi admirantes fidem mulieris, magnificantes gloriam boni patris familiarum.

43. Quam tristis, quam terribilis diuina super quemdam iudicem ultio processerit, dum in porticu periurauit, ad peruulgandam beati uiri gloriam  silere debemus nequaquam. Cuiusdam etenim uicine possessionis Syncelly nomen est, quo quidam famuli Dei commorari solebat familiaris. Hunc siquidem suus iudex iniquitatis causis iniustis atque occasionibus supra censum annuum ad res proprias rapiendas iudicio circumueniebat, ipsumque sine equitatis ordine nimis exacerbabat; qui die quadam multo repletus furore, inter cetera sic fertur dixisse ad eum: Siue iuste siue iniuste, me uillicante, non permanebis in pace. Cumque possessor ille nullo modo posset euadere manus illius, inito consilio, eum furentem muneribus compescuit, eumque pacem secum firmare cegit. ceit. Iudex tandem, accepto deuinctus obsequio, ne timidus ille ab eo  diffideret, pacem quesitam in manu hominis Dei se propria manu ferire promisit. Illis deinde coram eo astantibus, iudex manum suam in illa sancta manu, sicut predixerat, posuit, dicens: In hoc loco sancto, in Domini mei presentia, plena fide tibi promitto, amice, quoniam et deinceps a te non exigam amplius quam debeam. Post non multos uero dies, iudex ille, uelut sponsionis sue immemor, quem ab omni absoluerat iniustitia, de hereditate propria ecce contra iustitiam pulsat. Hic demum commotus ab illo, pro pace habenda de rebus aliquid propriis inuitus tradidit illi, cum sue periurationis tam presens fuit iudicium, quasi uelociter de rebus illis non debitis effectus est dominus: nam et manus eius extemplo debilis et infirma facta  est. Qui in exemplum Giezi , uiolentam possedit pecuniam, non solum acquirens anime lepram, sed manum propriam nunquam deinceps habuit sanam. Audite hec omnes potestatem habentes, sic uestimini ut alios non spolietis; hoc congregate uestris thesauris, unde pauperiem non ingeratis proximis. Amen.

44. Dignum quidem existimamus ponere in relatu quod uelociter et super diuinum altum adfuit iudicium ei qui eiusdem famulis superbus non timuit iniuriari. De beneficiis autem et eleemosynis quas uir Domini suscipiebat a populo, caritatis gratia repletus, nostre congregationis inopiam ipse frater, uelut pater, ex quo potuit releuare curauit. uerum precipue super matrem suam sicut ablactatus  ab ea diligentiori cura ac prouidentiori quam super filias euigilabat. Sciebat enim ibi magnam impensam, laborem quoque unde sustentaretur nimium esse. Factum in una dierum, ut uir Domini solita pietate de deuotorum beneficiis, ad pastorem in Grandimonte et ad fratres multa per nuntios suos huius misere transmisisse subsidia uite. Altera autem die ad uiri Dei habitaculum qui missi fuerant remeare ceperunt cumque et uiam longam satis peragerent, eosque remotior mansio fatigaret, equitantes reperierunt in itinere pratum et riuum. Tunc quidam eorum ait: Amenus locus! ecce aqua et pratum, ecce in quo possumus recreari et requiescere parumper, ut ualeamus incolumes nostrum explere postmodum iter. Cum igitur omnes una eo  diuertissent, oculisque eorum locus ipse blandiretur, de iumentis illico descenderunt, ora tamen eorum ad turbam frenis sublatis relaxantes: ibique eis demorantibus; loci illius enim superuenit dominus subito, collo palum ferens acutum. Cumque furibundus pratum introisset, hinc atque illinc discurrere cepit, grauiter homines feriens, iumentaque furibundus perquirens. Exterritisque pueris et in fuga uersis, iumenta eorum disruptis camis per plana prosiliunt et in fugam uertuntur: qui contristati ualde, extra terminum loci quem assequi potuerunt, mitigantes acceperunt, nuntiantes beato uiro contumeliam illam iniustissime fuisse perpessos. Cum iram suam ille explesset iniuste, subito corripitur a rabie, ita ut a pluribus uix posset teneri.  Erat enim ei tremor, et interea prorsus uidebatur exsensus, immutatam faciem et decoloratos oculos habens: concurrentes autem uicini undique atque parentes , quos sanos inuenientes, ut contigit, interrogauerunt. Beati uiri, inquiunt, pueros ille et manu et lingua scandalizauit, ideoque illum presens uindicta flagellat. Tunc parentes eius, accepto consilio, eiusdem culpam superbie penitus profitentes, ad obtinendum salutis remedium, ad Dei famulum hunc duxerunt ligatum, ipsum tamen deuote super eo deprecantes: qui ubi uocem eorum audiuit, et quid miser ille fecerit intelligens, hunc statim solui fecit a uinculis. Ecce  nouum miraculum et nostris temporibus inauditum in ipsa nempe hora ita sanus et incolumis apparuit, ac si in eum humane potestatem salutis hostis nunquam habuisset. Tunc ille suum reatum agnoscens, eius peruolutus pedibus, cepit magis ac magis culpam deflere et erubescere. Quem uir Domini mox de terra leuauit, et de actibus suis in hunc modum increpauit, dicens: uade sollicitus, et tale quid amplius nunquam facere presumas; uindex est enim Deus uelociter seruorum suorum. Noli facere pretiosiorem terram quam celum: ibi uiuendum, hic quoque finiendum. Discessit igitur sanus laudans Deum et benedicens. Quod stupendum miraculum audientes innumeri populi, ingentes  clamores dederunt in celum, dicentes: Gloria tibi, Domine. Amen.

45. Non longe ergo a uiri Dei habitaculo, uicus erat nomine . . . . . . . . , in quo cuiusdam militis grauiter egrotabat filius, qui taliter tedium perferebat, ut solo spiritu palpitaret, laxata pelle pene ossa uidebantur. Miles itaque pater eius, eum uideret eum in extremis urgeri, ait seruis suis: Homo Dei ille quem quasi ad aurem positum multis credimus fulgere uirtutibus, cuius apud Deum nunc usque meriti erga alios exstitit fides, erga infantulum meum modo ego debeo probare fidelem. Proinde omnes ad eius habitaculum cum puero ueniamus, fidem certam in cordibus nostris deportantes. Si enim assequi nequit ibi medicinam,  nusquam filium meum sanari deinceps credam. Quem mox fideles famuli de domo infantulum ad predictum Dei famulum manibus propriis deportauerunt, ibique multum profusis lacrymis se nimis affligentes, pro puero beati uiri auxilium exorant egroto. Cumque eum eidem obtulissent ex consuetudine, mox quibus obuoluebatur pannos amoueri precepit, crucisque signaculum ad nudam carnem postmodum fecit; qui reuersus ad propria ex infirmitate illa conualuit, et ad sancti huius testimonium miraculi usque hodie in hac uita manet incolumis. Amen.

46. De uicino namque beati Aredii loco, ecce ex simili alius subsequitur sermo cuiusdam. Etenim satis potentis paruulus filius, qui etatis sue quintum  necdum attigerat annum, ibidem diu languerat, omni prorsus membrorum uirtute debilis et destitutus; pater uero eius super eo quid faceret penitus ignorabat, quia de eius salute spem omnem iam deposuerat. Quid mirum? quia quomodo aut incunabulo aut loco alio ponebatur eo immobilis a suis inueniebatur. Si autem ei forte uel curuares pedem, uel manum extenderes, sic manentes procul dubio reperires, ita ut putares ossa eius omnia minutatim confracta sub pelle latere. Promulgatis uero signis hominis Dei, et uirtutibus collectis, a parentibus suis ad uirum Dei delatus est, eidemque ex more oblatus, ipsum pro pignore suo multum humiliter deprecantes, et etiam asserentes nullum  pro eo remedium superesse. Quibus uir Domini, ait: Quid gementes ploratis? Mox reiectis pannulis, quantopere languerat ille narrauerunt, rogantes ut per nudam carnem eius amore Dei suam duntaxat mitteret manum. Quo audito, uir Domini quesitam protulit dexteram manum, a uertice palpando per singula membra perduxit ad pedes, et accipiens scirpum, quasi ludendo, super uentrem pueri huc atque illuc ducere cepit, quem mox extendens: Tene, tene, languido ait: Eh! eh! Et qui pene iam mortuus fuerat, tanquam a somno excitatus fuisset, ad uiri Dei uocem, quamuis modicam, statim manum leuauit, et scirpum sibi extensum accepit et tenuit. Illi uero qui conuenerant,  uiso miraculo, pre gaudio flere ceperunt. Quo facto, uir Domini colligi puerum fecit, omnesque pariter remeare cum illo ad propria iussit. Et confestim surgentes parentes eius tulerunt de quo iacebat loco puerum, et abierunt in domum suam, magnificantes et laudantes Deum, et dicebant: Quia uere uidimus mirabilia hodie. Puer uero a languore suo conualescens creuit et profecit, et sanus letusque in posterum diutius uixit. Perpendendum quod, propter magnam patrum fidem, plenam filii percipere meruerunt sospitatem. Unde datur nobis intelligi quia perfecta fides omnia que perfecte desiderat adipisci potest, iuxta quod Dominus ait: Omnia possibilia sunt credenti . Amen.

 47. Ergo quibusdam exactis que per beatum uirum circa alios gesta sunt, aggrediamur unum memorabile de pluribus et pretiosum miraculis, quod ad eius uocem gratia circa ipsum et quemdam alium est operata diuina. Contigit autem ut eodem tempore isdem Dei famulus eiusque ianitor, unusquisque ad dictam suam cellulam, grauibus grauiter laborabat febribus. Una quidem dierum cum uir Domini febrire inciperet, et uehementer anxiari, stratum proprium ut leuiter sufferre posset dolorem introiuit, huiusmodi satis amicum languori: obsederat eum dolor assiduus cum ardore, sitisque intolerabilis cum capitis anxietate nimia. Aegrotante autem eo ac febricitante loco in illo, ad portam ecce factus est sonitus. Quo comperto, ianitor, ut  potuit, ad eum uenit dicens: Su, su, surgite cito, ci, ci, cito surgite, dominus adest Gofridus Burdegalensis archiepiscopus  , uestram quidem faciem uidere cupiens, et uobiscum conferre sermonem. Lento enim illuc ianitor peruenit gressu, quoniam eodem incommodo depasta eius iam pene fuerant membra. Quo audito, uir sanctus, dedignando subrisit, et ait: Miser est sane et ualde debilis, qui ab inquietationibus tam uanis et friuolis se fatigari permittit: laudo, inquit, frater, et uolo ne amplius amodo aggrauemur ab eis. O admiranda res et ueneranda! porro eius dictum statim subsequitur factum; nam in eadem hora uir Domini foras egreditur sanus. Alter uero qui erat magnis febribus in  proximo laboraturus, ab eis similiter incolumis deinceps mansit atque securus. Qua de re, karissimi, datur nobis intelligi quia caritas nichil possidere cum angustia nouit. Sibi quippe et proximo propter Deum proficere uoluit, quoniam et aliter plenitudo non esset legalis; qui enim proximum diligit, legem impleuit. Amen.

48. Sed quid super frigoreticis aliis et infirmis referamus, quibus tam uelociter inuenitur medela quam fideliter fuerit inquisita? De quibus sigillatim multum quod loqueremur erat; sed, quia ad alia festinamus, exinde conticere melius putauimus.  Nam, si totum proderetur in publico quod singuli quique, dum fideliter poscunt, latenter accipiunt, et occultum retinet conscientia multorum, ad hoc pene scribendum dies omnes uite nostre arbitramur minime sufficere posse. Inter cetera uero signa ac beneficia que sue uir Domini conferebat propinquitati, pro summo tamen unum illius incole terre atque affines replicare solebant. Agros omnes affinitatis sue, ut a senioribus nostris audiuimus, grando regionem istam in annis preteritis uastare consueuerat, que tam grauiter cadebat, ut nichil ibidem, cum uenisset, relinqueret. Post illam autem diem, cum homo Dei primum pedem in loco posuit illo, nunquam ibidem tempestas, ipso in carne degente, cecidit. Sed adueniens, ut ante consueuerat,  et quasi timens preteriit et uerecunda. Amen.

49. Ceterum quid nos in laude eius et gloria conamur, quod perficere nescimus? Ipse enim est laus et gloria eius, cuius laus ab ore eius nusquam recessit. Competens profecto erat diuine dignationi, cuius mirificabatur spiritus in celis, talibus taliter signis in corpore mirificari in terris. Itaque meritorum tanta creduntur insignia, quod non solum non preualent explicari sermone, uerum nec ipsa queunt humana comprehendi subtilitate. uerum, quoniam sermo iuxta quod de uita eius proposuimus exsequi clausulam petit specialem, tamen unam atque preclaram uobis adhuc uisionem quam in exstasi positus, sed apertis oculis utrisque hominis,  diligenter ipse aspexit, priusquam schedule nostre finem suscipiant ad enarrandam ecce aggredimur uiam. Huius igitur predicti famuli Dei familiarissimus fuit Guido de Miliaco frater uenerabilis, qui eiusdem sancte habitum religionis admonitione suscepit, in quo etiam ab eodem apprime eruditus atque enutritus est; qui nimirum postea, uite sue merito morumque magnitudine, familiaritatis, ut dicitur, apud eum prerogatiuam inter alios et ante obtinuit, cuius nos quoque didicimus narratione, quod narramus, quasi uir Domini sepe cordis secreto et oris eum usu familiaritatis letificare solebat. Factum est quodam tempore, ut uisitationis studio ad pastorem nostrum in Grandimonte ambo insimul conuenirent. In crastinum autem,  benedictione recepta, in primo diluculo cum remeare cepissent, missarum solemnia audiendi gratia fratresque uidendi, properantes diuerterunt Muretum. Erat enim dies festus Muretensis ecclesie dedicationis, quos uidelicet aduenientes bono et hilari uultu, ut decebat, fratres susceperunt, multum gaudentes: et prima completa, deuote et solemniter missarum introitum incepit primus sacerdos, ut tanti mysterii reuerentia exposcebat, et ordo. Huiusmodi uero semper memorati uiri erat consuetudo, ut oculos suos ad altare in tali dirigeret hora intentius ac sollicitius quam in alia.  Scriptum quippe audierat: Ubi thesaurus tuus, ibi et cor tuum ; et: Ubi dirigitur oculus, ibi figitur animus. Cumque uir Domini in hoc diligenter intenderet, unum subito in ueste leuitica stolaque candida inter alios uidit, circa frequens ministerium satagentem; cui preterea rasa erat corona et tempora, ipsaque barba. A quo etiam quisnam esset cepit admirari ualde et incertus esse: sciebat enim duos clericos ibi solummodo fore. Tunc uir Domini non longas diu sustinuit moras, sed statim fratrem Guidonem per quem uidelicet super illa dubietate certus uoluit esse, de loco suo semel bis terque diuersis adiit momentis, et quot ibi adessent clerici sollicitus requisiuit; cui ille totidem huiusmodi sermonem respondit,  dicens: Domine, ut uideo, duo adsunt tantummodo. Sed credimus eum non fuisse equalis meriti, qui toties interrogatus hoc uidere non meruit. Qua de re certus, lectione libri Apocalypsis iam lecta, ad chorum clericorum accessit illico letus, ubi supra pedes tandiu mansit erectus, donec diuinum mysterium spatiose celebraretur. Factum est autem cum hora esset iam parata legendi Euangelium, ecce diaconus ille ad pronuntiandum eum una cum sacerdote uenit ad lectricem, quod uidelicet ipse secundum Lucam distincte incepit, etiam pronuntiando aperte usque ad finem compleuit. De cuius uoce et habitu argumentum uir Dei sumpsit inuincibile, quoniam de quo diutissime dubius fuerat,  hunc ueris intersignis indubitanter dominum Stephanum Muretensem credidit esse; talem enim eum in uita uidere solitus fuerat. Peractoque ex more seruitio, Pater uenerabilis ab oculis discipuli aspicientis euanuit. Qui deinde egressus ab ecclesia, fratres illico uocauit, iumenta quibus uehebantur adduci precepit, atque socium suum cepit uehementissime festinare ut possent exire. Cui fratres loci dixerunt: Pater et frater, etiam domine, hoc fieri non potest, quia hodie ad nos introistis et hodie exire uultis. Quibus ille ait: Fratres et domini, sic oportet fieri. Paratis autem iumentis, Guidonem eiusdem loci fratres duxerunt seorsum, dicentes: Scimus certissime quod secretum aliquod ei Dominus hodie dignatus est in  domo nostra reuelare et quoniam modo non est locus prolixioris confabulationis, age frater, perge sollicitus ualde. Quibus ille dixit: Ea uero que loquimini nunc quoque mecum ipse pertracto. Qui statim salutatis fratribus recesserunt, iter quod desiderabant aggredientes et simul properantes, sese satiare per uiam de Deo uicaria ceperunt relatione. Denique, sicut inter cunctorum animos amicorum immensam caritatis familiaritas fiduciam prebet, Guido frater non obliuiosus factus, ipsum Dei famulum super eo quod in ecclesia uiderat in hunc modum cepit interrogare, dicens: Deo autem gratias et uestre, Pater et domine, sancte benignitati, quoniam me tam indignum, tam indoctum uestris tantis negotiis, tam priuatis  quam publicis, semper interesse uoluistis. uerumtamen, domine, unum dubius ualde ego mecum reuoluo, quod a uobis, carissime, si decet, discere rogo. Teneo namque ac firmiter credo, uos aliquod hodie uidisse signum, quod tamen uidere, nostris impedientibus culpis, non est desuper datum. Exinde hoc ergo argumentor, quoniam in ecclesia uos insolito more fratres stupefacti ualde uiderunt perseuerare. Tunc ille, ut erat uir eloquentissimus, nolensque in publico prodere quod tenebat interius, inquirenti socio citius persuasit ut quesitum taceret, dicens: Porro mihi illud dicere non expedit, nec tibi quoque multum proficit illud audire.---Nunquid et, domine, inquit, mihi celare potestis quod querens cupio scire a uobis? Cumque  hoc ille tam instanter ab eo precum multitudine ac frequentissima inquisitione exigeret, seque nullatenus astipularetur cessaturum, amicabilibus tandem eius uir Domini constrictus coniurationibus, iam non celaturum se respondit, ei dicens: Tali siquidem ego tibi quod queris conditione dicam, quod nusquam te amplius super hoc audiam confabulari dum uiuo. Pertimescebat uidelicet ne inani gloria super se raperetur, et inde intus fieret culpabilis unde fore hominibus appareret mirabilis exemplum etiam Domini sequens, qui de semetipso suis discipulis precepit, dicens ut ea que uidissent nemini dicerent, quousque Filius hominis resurrexisset a mortuis . Cui postmodum  spondenti atque firmanti totum per ordinem uir Domini, ut euenerat gestum narrauit. Sunt quidem preterea et alia multa commemoratione digna, que per eum Christi gratia cognoscuntur operata, que uidelicet, si scripto commendarentur, a non credentibus apocrypha iudicarentur; sed de uita hactenus, ac moribus conuersationeque loquentes, illius nunc qualiter ad celestis de hoc seculo regni peruenit brauium, calamum pariter reducamus et manum. Amen.

50. Anno igitur a passione Domini millesimo centesimo quinquagesimo septimo frater beate memorie Hugo, bonus uerusque eremita, plenus uirtutibus et sanctitate, prebens multa, ut dictum est, infirmis atque egenis beneficia, apud Planie  locum conuersationis ipsius ualde precipuum, de nequam seculo, Deo uocante, migrauit in pace. Illi sane beato uenerabili uiro prolixum uite sue spatium pro utilitate religionis nostre et amplificatione diuinitus collatum est. Nam uixit, ut manu tenemus, annis octoginta sex, de quo notandum est precipue quod ille uir Domini inter tot gratiarum insignia, quibus in uita sua claruit, sane stabilisque memorie dono non mediocriter fulsit. Nam, quidquid uel de sententiis postris, uel ceteris uite nostre mandatis inuenitur fideliter scriptum, aut memorie hominum commendatum, totum quidem per eum, sicut a domino Stephano magistro nostro audiuit memoriterque suscepit, creditur et reuelatum et manifestum. Diuinarum etiam auditioni  Scripturarum preterea ita studium commodauerat, ut nichil fratribus dictum audiret, quia memoriam pro libris habebat. Sed ut omnia breuius concludamus, ut in ceteris que de illo iam diximus, quamuis nec omnia dicere potuerimus, nullus his diebus ei usquam inueniebatur secundus. Nam uicini et remotiores, diuites quoque et pauperes, qui uidendi audiendique amore ad eum ueniebant, ipsum uidentes Deicolam nuncupabant, indulto ei uocabulo: quidam eum ut filium diligebant et ut fratrem, eum uenerabantur ut patrem, talem enim in omnibus se prebere cupiebat et uolebat Dei conspectibus esse dignum, corde parum et uoluntati eius perfecte demissum. Sed, quoniam hoc loquentes paululum a proposito digressi sumus, ab  his expediti, nunc ad narrationis ordinem leti redeamus.

51. Eo igitur tempore quo dilectus Deo et hominibus de presenti seculo erat migraturus, diuine placuit dispensationi, ut quidam seniores nostri, uiri ualde religiosi, uisitandi eum gratia ac audiendi, etiamque interrogandi super hoc quod expediebat eis, quarto decimo Kalendas Maii in quinta feria de diuersis locis simul uenissent. Suscepit itaque eos uir Domini, sicut consueuerat, bono et hilari uultu, et super eorum uultu nimium letus atque iucundus fuit; totum autem illum diem duxit cum fratribus ualde gratum multumque felicem; hilarem enim datorem diligit Deus . Crastina uero die languore nimio  circa meridiem correptus est, unde cithara omnium mox in amarum uersa est luctum. Fratres uero qui in uicinis morabantur cellulis pauperum exauditor Deus noluit ab eius frustrare exsequiis, cuius etiam ualentis et incolumis necessariis usi fuerant bonis. Conuenerunt itaque multi, Deo uolente, ut tam sancte anime de hoc seculo recedenti suas animas deuote commendarent, ipseque interim inualetudinem suam uisitatione eorum ac consortio admodum leuius toleraret, et ipsi quoque illius presentia et audientia letiores in posterum manerent ac meliores. Per decem autem dies in mente sana, inoffenso aspectu atque auditu perseuerauit: non tamen sine causa egrotauit usque  tertio Kalendas Maii, quod est uicesimus septimus dies Aprilis; quod uidelicet totum credimus factum, ut ipse fratres in tam mystica significatione super Decalogo legis informaret, et si quid in ea per obliuionem deliquissent, et sibi et illis, ipso monente, tunc saltem emendare liceret. Insuper ne predicatio eius a quoque impediretur, cunctis diebus infirmitatis sue in lecto iacens, usque ad extremum diem impretermisse ac fortiter uerbum Dei predicauit et audiuit, exceptis tantum horis quibus uacabat orationi. Frequenter enim tunc orabat et pro experientia sua ubertim ac iugiter flebat, fratres nec non infirmos, debiles, minusque doctos inter illa commonitoria uerba sufferre, portare monebat et hortabatur, non ut defensionem  haberent, sed ut misericordiam sentirent ad inuicem: quod et ipse, dum adhuc superesset, caritatiue docuit, et fecit ad posterum super omnia quidquid iam pridem de obedientia et de regula nostra pronuntiauerat. Nunc uero abundantiori gratia, ualentiorique loquela presentibus fratribus recoluit, eosque fideliter obseruare rogauit. Numerus enim fratrum insimul erat omnium prefixus, bis quinque scilicet presbyteri, etiam octo conuersi, de quorum numero unus exstitit frater qui de bonitate eius confidens plurimum, benedici ab eo, hoc nullo sciente, alto querebat ex corde. Hoc autem eo cogitante, scrutator cordium Deus, qui scit solus quid desiderat spiritus, ipse solus ad complendum desiderium suum in tali uoce prorumpere  fecit amicum, qui ait: Frater Guido de Campania sit benedictus et uere sit benedictus, et utinam eum Deus benedicat! Qui totum postea quod tacitus quesierat fratribus per ordinem nuntiauit. Ex quo aliisque huiusmodi liquido omnibus patuit, prophetie spiritum Dei famulum habuisse, in cuius auribus cogitationis etiam uerba sonuissent. Igitur qui conuenerant interrogabant eum dicentes: Domine, quid times? quid sentis nostre plus posse nocere religioni?---Noua, inquit, nemora, fratresque nouitios super omnia plus posse nocere timeo et sentio. Tali siquidem, tam sanus quam eger, institutus erat proposito, ut que sunt Iesu Christi semper quereret, solumque illius nec alterius recordaretur, posteriorumque penitus,  iuxta Apostolum, obliuiscens, et ad ea que ante se erant se extendens , Deoque hoc maxime faciebat, ut carnalibus ruptis uinculis, talentum sibi creditum Domino suo duplicatum reportaret, et pro duplicato duplicia, ut ita dicam, a feneratore Domino in illa patria possideret. Cumque per singulos dies exitum fratres exspectarent a suo corpore, quia tunc scilicet Sabbatum habebatur, uicinum obitum suum denuntiauit uerbis quidem aliis, sed idipsum prorsus significantibus. Ait enim: In crastinum autem benefaciet mihi Dominus, et in secunda feria in me anima non permanebit amplius. Quod totum ita factum est. Cum uero iam decem dies in egritudine fuissent  expleti, et die illa de qua iam predixerat subsecuta, Omnipotens perennem mercedem ei reddere decreuisset, dolor corporis in uitalia rediit, uiribusque propriis repente destitui cepit: erat enim mane. Sciens itaque se morti iam proximum esse, qui eum ibi pernoctauerant fratres, ceterosque pariter admonuit, ut ad primam quam citius surgerent, et cum eo benignum Iesum cum exspectatione exitus sui multo instantius ac deuotius exorarent. Ea namque nocte iacuerat in capitolio, ibique dicta confessione completoque iudicio, ex quo nichil ulterius loqui auditus est, usque ad pacem, totius misse officium orans uersusque ad ecclesiam audiuit, et a pacifico fratre Hugone Dumont osculum Dominice pacis accepit; et, quoniam in ipsa tam  sacre immolationis hora, testante Gregorio, ad ministri uocem ratum manet celos aperiri, in illo Iesu Christi imperio angelorum choros adesse, summis ima sociari, terrena celestibus iungi ex hoc plane probatur, et uere et catholice potest intelligi, quod plenam et perfectam eorum omnium remissionem per osculum pacis accepit, super quibus etiam paulo ante confessionem iudicium dicens, complere memoriter meruit. Post hoc autem fratres qui custodiebant eum, diligentius illum ad lumen aspicientes, quod iam obire cepisset tunc primum compererunt: quod statim ceteris qui in ecclesia erant significauerunt. Qui protinus aduenientes eum in medio positum circumsteterunt, laudes et gratias in psalmis et hymnis  pro commendatione anime eius decantantes. Qui cum diutius psallerent, soloque ei in pectore adhuc palpitaret spiritus, quindecim psalmos cantare exorsi sunt. Cumque uir Domini, cui admodum paruulus tunc inerat flatus, unum de quindecim, psalmum Letatus sum uidelicet cantari audiret, stans in medio, crucemque Domini tenens et deosculans, collecto spiritu, quantumuis ualuit, oculos, antequam in domum Domini terminarent, leuauit et aperuit, et circumstantes fratres ex ordine, uelut eos salutaret, benigne aspexit ac diligenter: sicque demum oculis ac manibus in celum semper intentis, in cinere recubans, priusquam missa finiretur, in tam sancta hora inter iucunda uerba, orante tam sancto conuentu, ut  tenemus, exhilaratum spiritum reddidit Christo, domus Domino, ad quam a fratribus iam fuerat inuitatus, reddidit quidem in bona senectute ac conuersatione enutritus.

52. Tunc uero meror et metus grandis omnes qui aderant propter mortem eius detinuit. Qui autem perfectiores ac firmiores erant in religionis custodia, se fletu abstinebant pre timore et uerecundia, uocem quidem plangentium comprimentes; si quibus flere prohiberet fides, gemitum saltem cogeret extorqueri affectus, cum letandum potius illi esset, quoniam Dominus iam suo confoueret gremio. Etenim tam sancta de gloria illius fuit omnibus exsultatio, quam pia de morte  lamentatio, dum unusquisque et in se inuenit quod doleat et unde illi gaudeat. Testatique nobis sunt qui adfuerunt, quoniam iam exanimi corpore magis uiuus uideretur quam mortuus; uultum enim uigilantis hominis claritate superabat uultus eius iam in Christo dormientis, cum in ceteris membris nec tenuis quidem macula latere, et quodammodo caro eius non senis, sed tanquam pueri paruuli tota appareret; sicque in quadam iam futura resurrectionis gloria, ut ita fari liceat, et naturam demutare carnis uisus est. O beati! O felices! qui dum esset in terris, usi fuistis eius colloquiis, participastis conuiuiis, documentis instructi, presentia recreati, confirmati fuistis eius moribus et exemplis, insuper et signis et uirtutibus  iucundati. Feliciores uos estis, si tamen quod ab eo audistis fideliter obseruare nitimini, qui uiam ingessit per quam uos reliqui gradiremini; dedit fidem uerborum in opere, ne putaretis eum aliquid superfluum predicasse; iussam crucem semel acceptam deponere noluit, imo eam amore et famulatu spontaneo, non Cyreneo, semper tanquam principi confixus portauit. Unde, quia nec longitudine temporis nec non laboris, crucis sanctificatorem sequi meruit, post mundi languorem. Hec autem predicta non ad correctionem, sed ad emulationem. Hunc igitur ad bonum emulamini.

53. Sacerdos uero stans interea ad mensam Domini ualde lassus, et diu expetita corporis sanitate, sacrificium iam obtulerat Domino, collectam  de postcommunione adhuc dicturus, cum necdum sciret utrum pro expetita sanitate, an pro depositione oraret, percepto tandem quid faceret, collectam incepit pro eius depositione supplicaturus. Nec uacat locus iste a mysterio: quem tamen pro paruitate et prouectioribus nos adhuc sugentes ubera decreuimus enucleandum; eis uero maxime, qui partem aliquam tenent de Dominicis sacramentis. Nam ut pretermittamus plurima, celebrata sunt etiam in eo a fratribus plene ac intente, tam in obitu quam in infirmitate, prout deuotius potuerunt, cetera que rogat iuxta ecclesiasticum morem institutio nostre sancte religionis et regule. Tunc demum fratres amantissimi bonique pastoris, sub quo tunc nostra feruebat religio,  et uoluntatis et iussionis memores, festinanter quod eis iam dudum preceperat exsequuntur. Nam et beati uiri corpus qua oportuit honorificentia, una cum sanctis Domini sacerdotibus, thuribulis paratis et cereis, reuerentissime satis aggredientes aperiunt. Quo quidem aperto, tanta illic subito fragrantia miri odoris aspersa est, ut qui aderant inestimabili suauitate replerentur, ac ex eadem suauitate cunctis claresceret, in eodem suauitatis auctorem habuisse diu mansionem, cum eius tamen caro premortua tam aperto miraculo, quid uiuens eius spiritus semper egerit, testaretur. Cuius extemplo precordia prescripti odoris fragrantia uitroque puriora que apparuerunt, suscipientes profutura  loco ad patrocinium, patrieque ad salutem, in sua edificatione cultu satis eximio exstructa ibidem uenerabiliter tumulauerunt. Quibus quoque digna ueneratione conditis, eius uestimenta inter se fratres uelut thesaurum celestem diuiserunt, exceptis ligonibus, que clam pro reliquiis cum summa ab eis deuotione sumpta sunt, et usque hodie debite zelo reuerentie suis conseruantur in locis. De quo quidem loco ex illa die multe fidelibus uirtutes facte sunt, que per negligentiam non sunt scripte, nec nobis recitate.

54. Huic quippe miraculo multi interfuerunt qui nunc usque uiuunt, et cum magno fletu ex gaudio attestantur, quam quousque corpus eius consueretur, suisque uestimentis, sicut nobis mos  est sepelire, indueretur, illius fragrantia odoris ab eorum naribus non recessit: quod uidelicet signum aliud uenerabile est etiam comitatum, quod idcirco maxime pretermittere noluimus, ut ex hoc uno ualeant a fidelibus alia multa pensari. Huic nempe rei iam audire quidam frater noster interfuit, qui pre mira aptitudine sui, una cum ceteris, sanctissimum eius corpus aperuit, et incomparabilem illum thesaurum, quem beatus ille diu sibi ad profectum, posterisque ad futurum seruauerat, omnibusque patenter ex eodem deuote suscepit et tumulauit. Habebat enim manum quo casu nescio incisam ac grauiter uulneratam, et dolore pariter ac sanie plenam. Sequenti uero die, nescio an eadem nocte, dum ex more respiceret  ut eam curaret, tremefactus eamdem repente quo inuoluta erat linteamine inuenit euolutam, atque ita sanam, cicatrice sola superstite, ac si unquam uulneris nichil habuisset. Et quedam alia in augmentum istorum qui interfuerunt addunt mirabilia, de quibus non est modo dicendum per singula. Hoc ergo expleto, superstes corpus in medio adhuc positum in psalmodia et oratione a fratribus custoditur, noctem quidem pre timore uicini populi exspectantibus, qui tamen per alias temporis uicissitudines eum seruari scientes, ad uiarum exitus olim suos posuere custodes, metuentes eum amittere uelut heredem et patrie defensorem. O pium et laudabile furtum, quod nemini prorsus detulit damnum! Occidente uero sole, ex  omnibus bis decem numero fratribus, aut forsitan eo amplius, eo honore et reuerentia qua decuit, quali potuerunt hora, de loco illo sanctissimum corpus tollentes, in primo noctis crepusculo, sicut inuicem agendum proposuerant, iniunctam arripiunt uiam, et sic simul cum pignore sancto properantes, descenderunt per uiam que ducit ad munitionem, cui prisca uetustas Chalucium ediderat nomen. Ex hac siquidem nocte preterita, lumen odientes egressi fuerant malefactores, qui tenentes quemdam rusticanum trahebant captiuum, sua paupere tamen supellectile ualde onustum. Quo comperto, fratres  accesserunt ad eos, et captiuum  de manibus eorum liberum cum pia sarcina sua transmiserunt ad propria. Quod enim uir Domini uiuus et adhuc secularis per seipsum agere consueuerat, per filios suos et fratres iam mortuus non est oblitus facere. Susceptus est ergo cum summa ueneratione a bono pastore et a sancto conuentu, qui precurrentibus etiam largissimis eleemosynis ei obuiam uenit, et in magna letitia in Grandimonte translatus ab eis: ubi tamen coram fratribus pro eius commendanda depositione corporis sacrificium Deo oblatum est a memorato pastore; et appositus est ad patres suos, atque inter domnum Stephanum de Mureto, et domnum Petrum Lemouicanum sepultus, certoque notamine assignatus. O quantus luctus circumiacentium populorum,  quantus pauperum Christi et religiosorum planctus! quantus precipue orphanorum clamor et uiduarum, quibus extenderat caritatis brachia et benigna subsidia uite, pro cuius enim obsequio narrari non potest quanta multitudo hominum a propriis sedibus se commouerunt! Multi enim ex agris et uicis et uillulis et castellis, et ex Lemouica etiam ciuitate adfuerunt, qui exinde remeantes turbis concurrentibus eum iam sepultum nuntiauerunt, et in his quidem omnibus quantum ille Deo acceptus et populo charus fuit, quantoque feruore, recte sane fidei, spei et caritatis in sancta Ecclesia uixit, quoniam, uolente Domino, nobis conceditur scire, in his quoque omnibus plane manifestatur. Fidei enim fuit indicium missa, quam audiendo  migrauit ad Dominum; spei autem manifestatio, signorum multitudo que iam fecerat ille in Domino; bonum uero caritatis, solutio aperte declarat captiui. Quod autem plenius agnoscunt quicunque eum loquentem et presentem audire et uidere potuerant, et eius presertim in religione conuersationem non ignorauerunt. Nos uero qui in carne eum nec uidere nec audire meruimus, pauca tamen que prescribuntur, quantum inuestigare potuimus, largiente Domino, qui dat affluenter et non improperat , tomis charte pro modulo nostro fideliter diligenterque commendare studuimus; in hoc etiam, karissimi, plurimum confidentes quam etsi non potest legendam incultus  sermo et rusticanus ornare, eam faciet ille beatus signis preclarisque uirtutibus elucere; et hanc solam insuper nostre mercedis retributionem accipere sperantes, ut, dum hec recitata fuerunt in laude et memoria huius memorati iusti, nobis fortassis orantibus, et uobis tribuatur refrigerium pro delictis, dicente peta:

. . . . . Forsan et hec olim meminisse iuuabit. 
Cuius sanctissimi memoranda et gloriosissima transitus dies celebrata est tertio Kalendas Maii, secunda feria, anno ab Incarnatione Domini nostri Iesu Christi, ut prenotatur, millesimo centesimo quinquagesimo septimo, ab excessu autem domni  Stephani Muretensis, primi Patris nostri, tricesimo secundo, etatis uero beatissimi Hugonis circiter octogesimo sexto, Romane tunc prouidente Ecclesie papa Adriano quarto, regnante gloriosissimo Francorum rege Ludouico, qui Ludouico successit in regno sub bone et summe beate memorie amantissimo Stephano de Liciaco quarto priore nostro. Exsultemus ergo omnes in Domino, qui nos tanti uiri decorare dignatus est consortio. Concedat Deus ipse nobis ex eius sublimari suffragiis, cuius etiam moribus et signis nos ditauit, nos instruxit in terris. Ipse Dominus ac Redemptor noster qui fidelem suum famulum de terris in pace suscepit, ipse nos de hoc seculo nequam propter eum adiuuet, regat et custodiat, ne polluamur a malis.  Ecce claudit dies, hebetatur calamus, pigritatur manus, lingua impeditur. Quid igitur moras facimus? quo amplius protelari conamur, cum terminus etiam istorum prorsus ab homine ignoretur. Sane enim qui os aperuit belluinum , aperuit et docuit nostrum, idem ipse finis noster qui principium nostrum iehsu Christus Dominus noster et Deus, cui est honor et gloria, uirtus et imperium cum Patre in unitate Spiritus sancti ab eterno, et nunc et per omnia secula seculorum. Amen.

Quis dixit? Dominus: hoc nomen permanet illi.

Nam dicti est dictor Dominus non alter ab illo.

Gloria sit soli Domino qui cuncta peregit.

Ego Guillelmus Dandina, qui de sancto Sauino  improprie cognominor, frater peccator, indignusque sacerdos, pro me exorare supplex humilisque exoro.

Quis unquam tanti uiri mirabilia sic ex ordine inquirere aut referre poterit, ut laudare sufficiat? Prefatus namque pastor uenerabilis, qui prouidente Domino in discipulatu illius conuersatus atque eruditus est, eique ualde familiarissimus fuit, unum nobis de ullo miraculum dicere consueuit; quod tamen nullo modo est pretermittendum, quam mira humilitate intelligitur plenum. Nam et beate memorie Hugo tiro, qui, Deo auctore, Engolismensi in episcopatu deseruiuit Ecclesie, certus de miraculis et de bonitate illius, que per eum Dominus  dignabatur operari, ea sepe deuotione ad eum uenire consueuerat, eius presentia recreari uerboque instrui multum desiderans, tanquam ad audiendam Salomonis sapientiam. Quadam namque die contigit ut ueniret ad eum episcopus, et, dum ex more consedisset, qui quidem compulsus tedio, ait: Tantum enim dolorem a dextris in armo miser ego patior, quod sursum eumdem leuare uel seorsum flectere, uel in partem aliam declinare nullo modo ualeo, qui uidelicet ex gutta procedit, ut credo. Collum etiam, guttur et facies, ut uidere potestis, ex seuiente predicto dolore tumida liuidaque effecta  sunt; unde et mei locum doloris pro amore Dei uestris sanctis manibus tangite, domine, atque palpate. Quo audito, uir Dei admirans ait: Miror ego ualde cur sic loquimini, domine, manus quidem mee sanguine plene sunt, uestre uero sacrate et ad Dei uiui mysterium preparate, dono etiam Dei et gratia Dei replete. Quod uero a me peccatore queritis, mihi quidem et aliis, cum necesse fuerit, per uos, operante Domino, et debet et potest prestari; de uobis enim et huiusmodi Dominus dicit: Super egros manus imponent, et bene habebunt . Cui respondit episcopus: Certe, si pro diuini mysterii priuilegio et honore uos retardare dicitis, scitote quia in statu uestro non partem imparem de diuinis tenetis sacramentis  atque habetis. Si ego enim indignus peccator indignusque sacerdos per mysterium meis immundis manibus suscipio Dominum, uos quoque in susceptione pauperum et refectione eumdem ipsum recipistis nec alium. Ipse enim dixit: Quod uni ex minimis meis fecistis, et mihi . Et alibi: Qui recipit uos, me recipit . Et etiam alia multa, de quibus non est modo dicendum per singula. uir autem Domini uidens episcopum in sua perseuerare petitione, noluit cum amplius contristatum manere, sed commune duarum partium bonum eligens, manum continuo episcopi cum sua accepit, eamdemque quo patiebatur cum signo crucis palpando tractandoque deduxit. In hoc precipue  sibi humilitatem custodiens, et sancto debitam episcopo reuerentiam exhibens. His uero expletis, absque ulla procrastinatione sanatus est episcopus qui uenerat egrotus. Considerare enim libet quoniam in hoc tam amabili bono cum predicti uiri merito sancti episcopi multum conuenit deuotio. Ideoque existimandum hoc illum potuisse, quia plus confidit de episcopi quam de sua uirtute: cuius enim manum cum sua loco doloris posuit, per eam tamen obtinere quod petebat existimauit. Amen.





ITINERARIUM FRATRUM GRANDIMONTENSIUM, Siue translatio reliquiarum sanctarum septem uirginum sociarum sancte Ursule e diecesi Coloniensi in ecclesiam Grandimontis.




EPISTOLA PRAEuIA.

 Omnibus presentibus et futuris fratribus ordinis Grandimontis, conserui eorum et fratres eorum,  GUILLELMUS et IMBERTUS, in Christo Iesu perpetuam salutem.

 Cum uirorum illustrium sollicitudine; fratres karissimi, per diuersas mundi partes multa Dei monasteria sacrosanctis reliquiis martyrum, confessorum et uirginum, plus quam gemmis et auro redimita leguntur, illi procul dubio animantur ad agendum similia qui toto corde Deum diligere et sanctos eius colere cupiunt ac uenerari. Constat enim in ecclesiis, ubi corpora sanctorum in pace sepulta sunt, non solum claustrales uiros, uerum etiam clericos seculares circa Domini officium magis esse sollicitos ac libentius conuenire et orare deuotius. Que profecto bona fidelibus Christianis ex eorum presentia meritisque proueniunt, qui pro Christo fuderunt sanguinem suum, uel sine sanguinis effusione longum duxerunt martyrium. Unde  si diligentibus Deum omnia cooperantur in bonum, illos specialiter eterni et incommutabilis boni premio credimus non carere, qui per sue sedulitatis studium acquirendo exuuias his qui sunt et qui futuri sunt deuotionis formam offerunt, et conferunt compunctionis materiam. Quorum sane unus est uir uenerabilis Guillermus, Grandimontis prior sextus, qui in sua pariter et nostra ecclesia Grandimontensi de diademate Christi septem celestes margaritas, hoc est septem uirgines gloriosas meruit collocare. Habemus ergo, fratres karissimi, habemus, inquam, et speculum in quo nobis nostre fragilitatis excessus reluceant, habemus et diuine laudis commonitorium sempiternum. Quid  enim clamant! quid innuunt signa martyrii, que in ceruicibus uirginum cernimus? quid gladii, quos inter sacra earum ossa oculis nostris perspeximus?  nisi ut uno cordis et oris concentu omnes pariter in cymbalis bene sonantibus laudemus Dominum in sanctis eius , et defleat unusquisque nostrum peccata sua dicens cum Propheta: Lauabo per singulas noctes lectum meum, lacrymis meis stratum meum rigabo . Heu mihi! Quis dabit capiti meo aquam, et oculis meis fontem lacrymarum?  Quid, queso, fratres, quid in iudicio dicturi sumus, qui puellas per ferrum ad regnum peruenisse non dubitamus? uerumtamen noli timere, pusillus grex  Grandimontis, imo letare et exsulta ibi Deo seruiens conscio uniuersa, quia spirituali Patre tuo tibi prouidente inposterum, pro impenso uirginibus suis obsequio, complacuit Christo tuo dare tibi regnum; aut si  secus egeris, mereberis supplicium. Erunt contra te in testimonium uirgines iste, si debite laudis preconio earum merita efferre cessaueris; erunt tibi in auxilium suis intercessionibus gloriosis, si sponsum suum Deum tuum in eis et pro eis laudare et glorificare omni deuotione studueris. O munus quod tibi celitus missum est! O gratia gratis data! habes unde recalescat tepor tue conuersationis, si forte irruerit. Habes unde tue caritatis feruor suscipiat incrementum. uisitauit te Oriens ex alto . Respexit humilitatem tuam , qui humilia respicit et alta a longe cognoscit , cum tue fidelitatis depositum istud reseruandum commisit. Qualiter autem id egerit,  uel quo tempore, et sub quibus personis, ad posterorum memoriam scripto est commendandum.



ITINERARIUM FRATRUM GRANDIMONTENSIUM.


 Anno igitur incarnati uerbi 1181, summo et uniuersali pontifice Alexandro tertio, Frederico Romanorum imperatore, secundo anno regni Philippi, Ludouici regis Francie filii, Richardo, Henrici regis Anglie filio, Aquitanie duce, Girardus, Sibergie  abbas, uir inter Patres monasteriorum  preclarissimus, ad Sanctum Aegidium et Rupem . . . Amatoris orandi gratia de Germanie partibus aduenit. Qui, peractis orationibus suis, cum ad patriam et gentem suam Teutonicam remearet, diuertit ad Grandimontem fraternitatem ordinis petiturus. Non enim modicum sibi profuturum sperabat, si taliter conuersantium fratrum orationibus fulciretur. Receptus est itaque honorifice, sicut talem decuit recipi hospitem, et tam sibi, quam uenerabilibus sociis suis, Guillermo scilicet monacho, et magistro Guoderamno Bonnensi canonico in capitulo coram cunctis fratribus totius ordinis beneficium; et in uita et in morte concessum est.  His ita deuotissime gestis, iam dictus Guillermus prior, qui caritatis huius dator exstiterat, flexis genibus cum omni conuentu fratrum, rogauit abbatem ut unam de sacris uirginibus, que Colonie pro Christo martyrizate fuerunt, ab archiepiscopo illius ciuitatis et eis qui super hoc potestatem habebant,  ecclesie Grandimontis, in qua frater factus fuerat, dari suis precibus impetraret. Cuius pie petitionis affectum uir sanctus considerans, ait: Domine, si fratres uestros Colonie ad nos miseritis, concedimus uobis quod, si unquam, poterimus, Deo annuente, unum e duobus faciemus. Aut enim dominus archiepiscopus, qui multum nos diligit, ad preces nostras unam de sacris uirginibus, sicut petitis, dabit uobis, aut nos unam de illis quas in monasterio nostro habemus, uestre deuotioni transmittemus. Ad hec prior letus efficitur, et confidens de uerbis uiri, assignata est dies, qua prefate ciuitati fratres uenire deberent  Dehinc recessit abbas, ad propria rediturus.

Cum autem dies Dominice passionis instarent, quando ituri erant qui, Deo uolente, hunc pretiosum thesaurum inde transferrent, displicuit fere cunctis fratribus assumenda peregrinatio fratrum; sed solus Prior  nullis dehortationibus ab incepto potuit reuocari. O calliditas diaboli! o antiqui serpentis astutia! qui se transfigurat in angelum lucis , etiam per eos qui fortasse timebant fratribus suis, et periculum itineris et fatigationem laboris. Deuotionem fidelium et honorem sanctorum conabatur exstinguere; sed non est prudentia, non est consilium contra Deum. Quod ab eterno predestinatum est, nulla potest arte non fieri. Ex precepto itaque domini prioris cum eius  benedictione quatuor ex fratribus, duo uidelicet sacerdotes et duo conuersi, iter assumpsimus uersus Coloniam ad quam sane Sabbato ante Ramos palmarum, inter asperitatem hiemis, niuis, grandinis ac pluuiarum intemperantiam, diuersitatem quoque terrarum, et inconsonantiam lingue, tanta incolumitate uenimus; tamque honorifice suscepti et procurati ab incolis ciuitatis et indigenis terre usque post resurrectionem Domini fuimus, quod nullus nostrum dubitabat uel dubitare poterat totum hoc diuine dispositionis esse quod circa nos gerebatur. Quiescentes igitur nocte illa iuxta claustrum maioris ecclesie in hospitium predicti abbatis, nam ita cum Patre nostro ipse fuerat prolocutus,  quia non inuenimus eum, mane transfretantes Rhenum, perreximus Sibergie, ubi cum sanctis fratribus suis Dominicam processionem et diem festum feliciter celebrabat; at ubi nuntiatum est ei nos aduenisse, egressus de choro fratrum uenit obuiam nobis in ecclesia, letus et gaudens suscipiensque nos in osculo pacis, introduxit in quamdam paruam capellam seorsum, ubi familiariter missam audiuimus. Primo itaque refecti cibo celesti, deinceps ab ipso Patre et quibusdam religiosissimis monachis qui eum comitabantur, ad hospitium ducimur corporali esca reficiendi; compositio domus, munditia mense, et honestas famulorum honestatem domini et prudentiam fatebantur, non ferculorum copia que nobis apponebantur  his preferenda erat. Esca enim uentri, et uenter escis; Deus autem et hunc et has destruet. Honestas uero uirtus est et prudentia. Ceterum  mense monachorum parcitas eam merito arguebat. Illam postmodum audiuimus et legimus in pallidis et macilentis uultibus claustralium, quos in monasterio, in claustro, in refectorio, et ceteris officinis suis ordinatissimos esse perpendimus. Nihil enim ex his que uidere uoluimus oculos nostros effugere, nichil ex his que interrogauimus aures potuit preterire. Consumpta ergo in talibus  diei parte permaxima, postquam dormiendi accessit hora, iuimus cubatum; surgentibus monachis ad matutinas, surreximus nos et more nostro officium matutinale celebrauimus: mane uero post celebrationem misse, capitulum intrauimus, ubi abbas et omnis fratrum conuentus nos et omnes ordinis nostri fratres in beneficium domus ea conditione receperunt, qua in capitulo nostro ipsi fuerant recepti. Concorditer etiam indictum est ut pro fratribus suis defunctis in nostra ecclesia, et pro nostris in sua singulis annis quinto Nonas Octobris seruitium ageretur  .

His ita peractis, uenerabilis abbas, sue sponsionis non immemor, tradidit nobis cum summa reuerentia corpus sancte Albine uirginis et martyris, et  aliud corpus sancte uirginis, cuius nomen nouit Deus; patet autem in fronte ipsius uestigium martyrii, securis  uulnus. Unam promisit, sed duas contulit, liberalium uirorum ostendens gratiam, qui uberiora munera semper tribuunt quam promittunt. Alacres igitur ualde salutantes abbatem et fratres, eosque gratiarum actione prosequentes, cum eorum benedictione discessimus, sue tamen uoluntati resistentes qui per totam hebdomadam secum nos habere uolebant. Discessitque nobiscum magister Guoderamnus qui ad nos illuc uenerat, seque nobis admodum ob munus nostre fraternitatis familiarem exhibebat, ducens nos ad hospitium suum Bonne nocte illa. Crastina uero die, communicatis orationibus cum canonicis Bonnensis ecclesie, in qua  ipse canonicus erat, et cum quibusdam sanctimonialibus extra ciuitatem inclusis, regressi sumus coloniam, domino archiepiscopo locuturi; qui residens in quadam camera palatii sui, sicut ei semper mos est, clericorum et baronum stipatus cuneis, cum relatione domini Guoderamni nos in exteriori aula sciret adesse, fecit nos celeriter introduci; et assurgens nobis, propter nostri ordinis reuerentiam, mirantibus cunctis cernentibus, osculatus est unumquemque nostrum, et ad dexteram suam fecit nos consedere. Deinde litteras Patris nostri in quibus petitio nostra continebatur, et litteras domini Petri Tusculanensis episcopi Romane Ecclesie cardinalis, et Alemanie legati, et episcopi Leodicensis, et comitis Flandrie, in quibus ut nos audiret rogabatur,  benigne accepit: quibus libenter acceptis et inspectis, iussit ut ad Sanctum Pantaleonem duceremur, ubi diurna sibi refectio parabatur; uolebat enim nos et in hospitio et in mensa secum habere. Deus autem qui quod nobis expediebat nouerat, inspirauit ei ut, mutato consilio, ad uitandam hominum turbam, ad abbatiam Sancti Martini, que prope erat, nos mitteret; quod et factum est. Gratanter igitur suscepti, tum propter mittentis reuerentiam, tum propter gratiam hospitalitatis, quia illic reliquiarum copiam esse audiuimus, rogauimus abbatem monasterii flexis genibus ut pro Dei amore de thesauro  sibi credito nobis aliquid impertiret: annuit libentissime, sicut homo cuius facies, uox et uerba sanctitatis speciem pretendebant; uerum tamen, tanquam sapiens, sine consilio nichil inde agere uoluit; iussit autem ut die crastina cum eo loqueremur, quod sibi Deus interim inspiraret accepturi. Post prandium uero, oportuit nos ire loqui ad archiepiscopum, ad Sanctum Pantaleonem; sic enim nobis ab eo fuerat imperatum.

Ascensis ergo equis, quoniam fere unum milliarium remotus erat a nobis, precedente nos duce et interprete nostro, sepedicto Guoderamno, primo perreximus ad abbatissam monasterii uirginum, que cum audiret in litteris Patris nostri et fratrum nostrorum petitionem nostram et nostre conuersationis  statum, tantam in conspectu eius nobis Deus contulit gratiam, quod confessa est se nunquam uidisse homines quibus tam libenter in talibus subueniret; precepit itaque ut mane facto reuerteremur ad eam: rogamus et postulamus ut alter nostrum in monasterio uirginum missam celebraret. Deinde uenimus ad domum uenerabilis uiri magistri Armani, ecclesie apostolorum decani; hic litterarum scientia preditus et morum maturitate prepollens familiarissimus erat domini archiepiscopi, et coram eo nos uiderat; eumque nostri aduentus causa minime latebat, qui sciens nos loquendi gratia ad archiepiscopum proficisci, noluit nobiscum nisi pauca loqui, sed ut post colloquium archiepiscopi statim ad eum reuerteremur precepit; uerebatur,  ut credimus, ne forte si tunc diutius nobiscum loqueretur, per aliam uiam ad hospitium rediremus, et sic affectu quem, Deo inspirante, ut nobis benefaceret conceperat fraudaretur. Prosequentes inde quod ceperamus iter, iterum archiepiscopo nos presentauimus; exstiterat primo nobis affabilis, sed nunc secundo tanto affabilior factus est quanto a negotiis sequentium se erat expeditior; recesserat namque fere tota populorum curia, quoniam uespertinum tempus iam imminebat. Explorando igitur cautissime qua intentione sacratissima uirginum corpora petebamus, cum ex responsione nostra cui multum credulus erat, non pro temporali lucro sed pro sola deuotione id actum iri cognosceret, cum  quibusdam clericis suis lingua Teutonica diu locutus est: quo facto, nobis benignissime talia uerba respondit: uolumus ut sciatis, fratres karissimi, nos sub anathemate olim prohibuisse ne quis extra diecesim nostram integrum corpus uirginis audeat asportare; uerumtamen propter honorem Ordinis uestri, de quo, referente dilecto filio nostro abbate Sibergensi, multa bona audiuimus, ad preces ipsius decretum nostrum iam fregimus, precipiendo ei, uerbis suis fidem faciendo, quod uobis promiserat, daret. Adhuc autem ipsum frangere oportet ad instantiam precum uestrarum, quoniam fraternitatem Ordinis uestri uolumus promereri; ut ergo in ecclesia uestra orationum suffragiis perpetuo potiamur, eidem ecclesie in munus et benedictionem  nostre deuotionis unam sanctissimam uirginem sicut petitis transmittemus. Eritis autem nobiscum per totam hanc hebdomadam, quoniam dies sancti sunt, et oportet uos diuinis interesse officiis. Post Resurrectionem uero iter uestrum assumetis, in pace reportantes uobiscum reliquias quas interim per monasteria ciuitatis, cum nostre concessionis gratia, poteritis acquirere, et habebitis nuntium nostrum qui uos ducet, quantum uobis placuerit. Hec nos audientes humilitate qua potuimus et nouimus super tante dignationis consolatione, Deo eique gratias egimus multiplices; sed quia redeundi uoluntas nobis incumbebat, molestiam que Patri nostro et fratribus inferretur, si nos moram facere uiderent, obiecimus. Obiecit autem et ille: Si iustum  est, inquit, ut die Cene et Parasceue equitetis , uos ipsi iudicate.

Conuicti igitur et conclusi sapientis uiri eloquio, cum ipsius benedictione per uiam qua ueneramus ad prefati decani domum rediuimus; qui letus nobis occurrens ut totam illam hebdomadam secum ageremus, in caritate rogauit. uerum cum domini archiepiscopi hospitium nos non posse deserere diceremus, ipse caritatem in uim conuertit; et sicut in proximo lecturi eramus de duobus euntibus in Emmaus quia cegerunt Dominum, cepit nos et cegit. Pulcherrima domus! undique circumdata muro, intus ecclesia, contiguum erat pomerium; quantum spectat ad ea que in seculo religiose geruntur,  nichil ibi uidimus inordinatum, nichil quod religioni non seruiret. Tradidit nobis uir ille sanctissimus libros et uestimenta sacerdotalia, et hec omnia bona ualde, tradidit calicem et urceos aureos et argenteos, et clauem ecclesie, tradidit domunculam unam peroptimam et clauem illius. Et ecce Deo nos gerente , sine reprehensione fuimus inter eos.

Mane autem facto, processimus ad monasterium uirginum sicut hesterno die nobis fuerat imperatum, et celebrauit frater Guillermus missam ad maius altare, posito interim super illud uno unius uirginis sacro corpore quod dedit nobis abbatissa, in quo quidem corpore clauus quidam uidebatur permaximus, cum quo sancta uirgo interfecta  fuisse credebatur. Cantata uero missa in eadem ecclesia, orationum munus accepimus et dedimus, et accepto cum reuerentia sacro corpore, ad hospitem nostrum, abbatem scilicet Sancti Martini, properauimus; qui modeste nos arguens, sicut erat homo mitissimus, quia ad hospitium non eramus reuersi, letus nobis cepit exponere quid sibi nocte preterita per uisum accidisset.


uisio abbatis Sancti Martini.

Cum essem, inquit, in stratu meo, nocte ista transacta, cepi cogitare mecum quid uobis conferre potuissem; placebat enim mihi quod perendie de ordine uestro audieram, cumque hoc cogitarem diuina inspiratione  uenit mihi  in affectum ut darem uobis unum unius gloriosissime uirginis caput quod diu in magna ueneratione habui; consueui enim coram eo diuina missarum celebrare mysteria priusquam abbas fierem. Abbas uero factus, reposui illud in capella mea, in qua hactenus pro thesauro incomparabili honorifice reseruaui. uerum cum de conferendo uobis capite cogitarem, penituit me de iam habita dandi uoluntate, et dixi in corde meo: Quid faciam? dabo caput? et quomodo potero esse sine capite quod tantum dilexi, et in tanta ueneratione diu habui, pro quo et tam immensa bona fecit mihi Deus? Certe non dabo. Moxque corrigens quod dixeram, aiebam: Imo dabo, sanctus namque locus est quo portabitur; sancti habitatores loci ut audio, et sanctissime  custodietur ibi, debitoque honore donabitur. In hunc itaque modum mecum contendens, et hesitans quid agerem, obdormiui. uidique in somniis columbas candidissimassuper uolitantes quarum una corruit ad pedes meos; ego uero extendens manum meam apprehendi eam, et inueni crus illius inflatum et ligatum ad ascellam, ita quod nec pergere poterat nec uolare. Solui eam, et statim excutiens se de manibus meis incolumis auolauit, aliisque uolitantibus se contulit uelut de solutione sua gaudens et letissima. Confestim ergo euigilans, euidenter intellexi quod caput uirginis et martyris de quo cogitabam et hesitabam cum ceteris martyribus suis et cum uirginibus usque ad Grandimontem  uolare, ibique perpetuo quiescere uolebat: caput igitur, Deo uolente, habebitis. In ueritate autem dico uobis quod nequaquam illud haberetis nisi hac uisione mihi ostensum fuisse credidissem. Euntes itaque ad capellam, cum uideremus caput et in fronte signum martyrii, quantum fuit gaudium, quanta ubertas lacrymarum, quis potest enarrare? Nouit hoc Deus, fons et origo totius pietatis, nouimus et nos leti de audita uisione, sed de dati acceptione letiores, receptis Patre et fratribus in munus orationum, et recepti ab eis, egressi cum capite, iam ascendebamus equos, et ecce monachus quidam, ferme octogenarius, uir per omnia laudabilis uite, attulit caput sancte Anathalie uirginis et martyris, quod capillis tegitur et signo  martyrii decoratur, sicut cunctis cernentibus euidenter apparet; compunctus enim homo Dei ad uisionem Patris et ad fratrum lacrymas commotus uolebat ut in ecclesia Grandimontis pro principali parte sui uirgo totam uenerationem quam promeruit sortiretur. Ipsa quoque uirgo uirginem aliam de monasterio solam egredi, uel ad exteras nationes progredi non patiebatur, que usque Romam ab Anglia, et a Roma usque Coloniam eam fuerat comitata; inuicem fortasse condixerant ut sicut per flumina, terras et maria in presenti uite conuersatione labili consortes exstiterant, et per parem martyrii palmam Sponso suo celesti pariter fuerant  copulate, ita in Grandimonte earum capita coniunctionem corporum que alibi reliquerant, exspectarent. uidetur hoc asserere et gratia monachi qui non rogatus caput attulit et contulit, et tam capilli quam uulnera martyrii que in utroque conspecta capite in indeuotis deuotionem possunt excitare.

Talibus ergo ditati muneribus, reuertimur ad ecclesiam nostram, ad domum decani, repositisque reuerenter super altare sanctarum uirginum reliquiis tribus , recessit a nobis Pater et interpres noster Guoderamnus, sanctorum namque dierum reuerentia et instantis Pasche solemnitas ad ecclesiam suam et propriam domum ipsum redire cogebant; sed non  reliquit nos orphanos, desolatos minime deseruit: quasi etenim adoptauit nos decanus in filios, ducens nos per monasteria ciuitatis, querendo sanctorum reliquias et reducens ad hospitium sex diebus necessaria corporum percepturos; in quo uidelicet similitudinem euangelice galline mihi uidetur exprimere, que pullos suos ducit et reducit, uocat et reuocat, alimenta ministrat et uitam conseruat: siquidem utriusque uite nostre, presentis pariter et future, Pater iste custos effectus est, ministrando alimoniam corporibus et mentibus deuotionem. Retribuatur ei in retributione iustorum. Propriis igitur pedibus precedens nos, feria quinta Cene primo duxit ad ecclesiam Sancte Marie in Gradibus,  in qua ad preces ipsius de repositorio reliquiarum, grandiora ossa unius uirginis accepimus. Deinde duxit nos ad ecclesiam Sancti Gereonis, in qua plus quam sexcenta corpora martyrum de legione Thebeorum in pace requiescunt. Cuius sacre multitudinis cum aliquam portiunculam nobis conferri poposcisset, omnia sepulcra sanctorum serris ferreis ita firmata esse responderunt quod, nisi cum magno labore frangerentur, indictis prius ieiuniis, nichil penitus habere potuissent; ignorantes tamen quomodo tanti nominis uirum sine remuneratione sui laboris redire permisissent, ob amorem ipsius et nostri ordinis reuerentiam, Deo inspirante, colloquium habuerunt; erant enim quidam inter eos qui cum sanctorum martyrum corpora  clauderentur, ob deuotionem sibi portiunculas reseruarent, quibus utique collectis et super altare repositis, communicatis alterutrum orationibus, dederunt nobis reliquias sancti Brandani, et sancti Trani, et de sanctis Mauris plurima et pulcherrima ossa, et hi omnes de legione Thebeorum. Inde leti admodum reuertentes feria sexta in Parasceue transiuimus Rhenum  et accepimus, ad Sanctum Heribertum in Tuicio, gloriosum munus uenerabilis Patris Philippi archiepiscopi, sanctam scilicet Essentiam, inter cuius sacra ossa due sunt lamine ferree que simul iuncte similitudinem cultelli exprimunt, cum quo sanctissima uirgo uidetur fuisse  occisa. Cum autem adhuc esset corpus super altare, rogauimus abbatem et monachos ut in caritate Dei de reliquiis monasterii ipsi specialiter ecclesie nostre aliquam facerent portionem; qui mutue fraternitatis orationibus datis et acceptis, et prescripta die quo defunctorum suorum et nostrorum seruitium annuatim ageretur, plurimorum martyrum et uirginum reliquias suis breuibus adnotatas nobis caritate contulerunt. Assumptis igitur his sanctorum pignoribus, gaudentes gaudio magno ualde ad hospitium festinauimus remeare.

Erat autem in ciuitate quidam paterfamilias, uir prouecte etatis, et uxor eius matrona quedam uenerabilis; hi de proprio ere suo reedificauerant monasterium quod uetus erat et diruptum, et habebant unum integerrimum corpus unius gloriose  uirginis et martyris quod Hoio in episcopatu Leodicii mittere uolebant: miles enim quidam frater huius matrone id eos facere rogauerat; dicebant autem et in ueritate asserebant quod, licet sepius tentatum esset, nunquam tamen illuc potuit asportari; nec dubium quin ad Grandimontem eas uellet comitari que se ab infantia fuerant comitate, ibique cum eis exspectare secundam stolam cum quibus per palmam martyrii iam acceperat primam. Igitur postquam in ecclesia Apostolorum, eodem die Parasceue, decanus qui rumores istos audierat, diuina celebrauit officia; profectus est ad domum senis et matrone, et nos pariter cum eo et clerici eius oppido rogauerunt eam, ut uirginem illam que  se alio transferri non sinebat, ecclesie Grandimontis in munus gratissimum et Deo acceptum, dignaretur transmittere; que cum diutius id facere noluisset, nobis eorum uoces audientibus, sed uerba nequaquam intelligentibus, tandem ipsius consilio senem audierunt, replicatisque iterum atque iterum sermonibus quos matrone iam dixerant, nichil penitus efficere potuerunt. Tunc dixit nobis decanus: uidete, fratres, si per uos aliquid facere poteritis, quia nos impetrare non possumus quod postulauimus. Nos autem qui eis quasi barbari eramus, sicut et ipsi nobis, fecimus quod potuimus, proiicientes nos ad pedes eorum, uerba enim nostra non intelligebant, nec nos sua; quod uidens matrona cepit nos a terra sursum erigere,  senex uero reuersus domum ingressus est, sed nec sic potuit decani preces effugere quem non latebat Deum in petendo importunitatem amare. Secutus ergo eum in domum, promisit utrique totius ordinis orationes et in uita et in morte efficaciter possidere, quod illi pro magno habentes , allatus est liber, et sicut decanus promiserat, dedimus eis beneficium ordinis, et ipsi dederunt nobis integrum corpus uirginis. Ad ecclesiam itaque cum matrona profecti, reuerenter corpus accepimus, et sine difficultate aliqua cum eo recessimus leti. Sequenti uero  die, hoc est Sabbato sancto Pasche, ducens nos ad ecclesiam Apostolorum decanus dedit nobis et propria manu tradidit de scrinio in quo erant reliquie uirginum, grandiora ossa unius corporis. Eadem die contulit nobis ipse fere duo corpora uirginum que adeo recentissime inuenta fuerant, quod necdum erant lota; que uidelicet corpora tradidit ei ad opus nostrum quidam cellerarius cuiusdam abbatie Cistercii, homo litteratus et religiosus ualde. Hunc uos uidimus et de ore ipsius audiuimus quod cum inuenta fuissent ista duo corpora uirginum, uenit ad locum in quo iacuerat quidam demoniacus, et ligauerunt aliquantulam terre illius massam super pectus eius, et sanus factus est; unde tantam concepit letitiam, et sensus sui recepit sospitatem,  quod nunquam deinceps ad seculum redire uoluit, sed monachus fieri gestiens, quando monachus nobis ista narrabat, ipse habitum monachalem et actum in probatione deuotus exspectabat. Dicebat quoque nobis monachus ille de quodam Anglico qui cum ceteris de super corporibus uirginum terram eiiciebat, quod cum uentum esset ad corpora, furatus est unum paruum os quod in braccis suis ligauerit, uolens illud portare in Angliam; sequenti uero nocte, cum dormiret, crus illius inflari adeo quod pre dolore euigilans, exclamauit; surgens autem quedam mulier domus, accenso igne, uidit hominem ex inflatione cruris nimium laborantem, et querens quid hoc esset uel unde ei accidisset, confessus est se furatum fuisse unum ossellum sanctarum  uirginum quod in braccis ligauerat; reddidit ergo coactus quod sponte rapuerat; et facto mane, sanus factus est. Dederunt quoque nobis reliquias uirginum in monasterio Sancti Pantaleonis, et in quadam nouella edificatione monachorum, et acceperunt a nobis orationum munus et nos ab eis.

Collectis igitur reliquiis uirginum et martyrum quas ad interuentum et liberalitatem eorum quos pretaxauimus habere potuimus; et in lagenis honestissime repositis ac firmatis, cum benedictione archiepiscopi et eius seruiente, qui nos procurauit et duxit quantum uoluimus, secunda feria post Resurrectionem Domini iter arripuimus redeundi. Ceterum propter honorem reliquiarum et gratiam quam in conspectu eius nobis contulerat Deus,  egressus est nobiscum de ciuitate uenerabilis Armanus decanus, exhibens nobis sue dignationis gratissimam familiaritatem usque ad unum fere milliarium; porro unumquemque nostrum illic amplectens et osculans recessit a nobis corporaliter, spiritualiter nunquam recessurus. Nos uero per dietas nostras cum nostro felici commercio feliciter uenimus ad cellulam nostram de Brondello  . Preterimus autem sub silentio bona, honores, et consolationes quibus in progressu et regressu nostro ex Dei beneficio usi sumus, ne forte alicui uideatur incredibile uel arrogantia inuidorum acies dictum  fuisse causetur; tantum scripto commendare uoluimus que simpliciter exprimerent qualiter tanta reliquiarum copia ad Grandimontem potuit peruenire, quatenus sola diuina dispositione  id actum fuisse credatur. De Brondello itaque misimus litteras Patri nostro priori et fratribus in hunc modum.



Epistola ad fratres.

Meritis et intercessionibus sanctarum uirginum et uestre deuotionis obtentu prosperum nobis Deus contulit iter in eundo et redeundo; reuertimur itaque leti et diuites ualde; reportamus enim nobiscum de thesauro Regis eterni septem pretiosissimas margaritas, hoc est septem uirgines gloriosas, quarum una dicitur sancta Albina uirgo et martyr, altera  sancta Essentia similiter uirgo et martyr, altera sancta Panafreta uirgo et martyr, altera sancta Secunda uirgo et martyr; aliarum nomina ignoramus, nouit autem earum Sponsus.

Habemus et reliquias martyrum plurimorum, et caput sancte Anathalie uirginis et martyris quod capillis tegitur et signo martyrii decoratur; habemus et aliud caput unius gloriose uirginis et martyris, in quo capillorum trice cernuntur et in fronte signum martyrii, securis scilicet ictus. Habemus et aliarum uirginum reliquias que singulis ecclesiis ordinis nostri per portiones diuidentur; sic enim nobis iussum est. Quanto igitur honore, quanto gaudio, quantaque reuerentia, celestis Regis exenia  a uobis suscipienda sunt et reseruanda, uestra poterit iudicare prudentia: cras enim ante horam tertiam uenient ad uos domine nostre, si Deus uoluerit.

Adhuc littere legebantur, cum Dei omnipotentis nutu uenit uenerabilis Pater Saibrandus Lemouicensis episcopus, et uere diuine dispositionis fuit huius excellentissimi Patris aduentus; non enim proposuerat in Grandimonte nocte illa quiescere, sed continuo recessurus tantummodo priorem et fratres uidere uolebat; reuertebatur namque a rege Anglie et filio eius comite Pictauiensi, in quorum gratiam honorifice redierat, a distantia quam cum eo pro episcopatu habuerat. Audiens autem Christi uirgines suam iam intrasse diecesim, letus effectus est, et legens in litteris sequenti die ad Grandimontem  eas esse uenturas, credidit Deum uelle ut eis ipse obuiam procederet, et remansit. Mane itaque facto, indutus pontificalibus indumentis, cum priore et solemni processione fratrum egressus est in occursum uirginibus; precedebat crux Domini, incensa in thuribulis redolebant, ferebantur ardentes cerei, populi flebant, cantabant clerici, et resonabat terra in uoces illorum. Quarto Igitur Kalendas Maii, honore debito, suscipientes reliquias uirginum et martyrum deuotione et humilitate mirabili portauerunt eas usque in ecclesiam Beate Marie semper uirginis, etc.





PHILIPPUS, miseratione diuina archiepiscopus Colonie, princeps elector Romani imperii et Italie cancellarius, ad fratres Grandimontenses.


PHILIPPUS, Dei gratia, sancte Ecclesie colonie humilis minister, uenerabilibus in Christo fratribus GUILLERMO priori et toti conuentui de Grandimonte salutem et dilatatam in Christo dilectionem.

Fratres uestros latores presentium cum litteris uestris libenter et cum cordis alacritate suscepimus tanquam in uobis et in ordine uestro spem firmam et fiduciam magnam ponentes; ut nos qui in huius seculi fluctibus nauigamus facientes in hoc mari magno operationes multas, uestrarum suffragiis orationum, gubernatore Patre misericordiarum, ad portum salutis clementer perducamur; ut sic per  Marie uigilantiam Marthe administratio adiuuetur. In fedus autem et pactum firme familiaritatis et dilectionis inter nos et uos ad inuicem seruande, petitioni uestre libentissime acquieuimus, fraterne partientes uobis thesaurum Ecclesie nostre, et quod uix alicui imperatorum uel regum fecissemus, uestre caritati cum prona uoluntate impendimus, assignantes uobis reliquiarum sacratissimarum pulchram et honestam portionem: in remunerationem itaque nostre deuotionis rependatis nobis uestrarum orationum participationem, et in plenam fraternitatem uestram nos recipiatis, ut operum bonorum et orationum uestrarum consortes et participes fieri mereamur; et nos hoc a uestra dilectione pro gratissimo munere et super aurum et topazion pretiosum acceptabimus.
[1Kb]



CIRCA ANNUM DOMINI MCXCII
ERMENGAUDUS





NOTITIA


Ermengardus, siue Ermengaudus, scriptor sec. XII uel XIII. Huius opusculum contra Waldenses  extrema parte mutilum et XIX tantum eius capita uulgauit Iacobus Gretserus Ingolstad. 1614, 4, cum Bernardo abbate Fontis Calidi et Ebrardo Bethuniensi; inde recusa hec trias scriptorum Anti-Waldensium in Bibliothecis Patrum Parisiensi anno 1644-1655, tomo Iu, et Lugdunensi anno 1777, t. XXIu. Debet etiam iterum comparere inter Gretseri Opera, tomo XII





INCIPIT OPUSCULUM ERMENGAUDI CONTRA HAERETICOS Qui dicunt et credunt mundum istum et omnia uisibilia non esse a Deo facta, sed a diabolo.




CAPUT PRIMUM. Deum esse rerum omnium creatorem


Heretici dicunt et credunt mundum istum, et omnia que in eo uidentur, uidelicet celum, quod uidemus, et solem, et lunam, et stellas, et terram, et omnia animalia, et homines, et ea que in ea uidentur, mare et pisces, et omnia que in eo uidentur uel sunt, dicunt in absconditis suis, ab omnipotenti Deo non esse facta, sed a principe malignorum spirituum. Quibus hereticis, et eorum isti malitioso errori plurime Noui Testamenti auctoritates sunt contrarie.

Habetur in Euangelio B. Ioannis, qui contra hereticos talem errorem affirmantes scripsit, dicens: In principio erat uerbum, et uerbum erat apud  Deum, et Deus erat uerbum. Hoc erat in principio apud Deum. Omnia per ipsum facta sunt, et sine ipso factum est nichil . In hoc manifestum est quod Deus omnipotens, Pater, et Filius, et Spiritus sanctus, creauit et fecit omnia uisibilia et inuisibilia, ut B. apostolus Paulus in Epistola ad  Hebreos testatur, dicens: Fide intelligimus secula aptata esse uerbo Dei . Item in eadem Epistola: Qui omnia creauit, Deus est . Item, in Actibus apostolorum inuenitur, quod omnes apostoli et discipuli in unum congregati uocem suam unanimiter leuauerunt, dicentes: Domine Deus, tu, qui fecisti celum et terram, et mare, et omnia, que in eis sunt, etc.  Item, quod Ioannes in Apocalypsi dicit: Et angelus, quem uidi stantem supra mare, et super terram, leuauit manum suam ad celum, et iurauit per uiuentem in secula seculorum, qui creauit celum et terram, et omnia, que in eis sunt, etc.  Item in eodem: Timete Dominum, et date illi honorem; quia uenit hora iudicii  eius; et adorate eum, qui fecit celum et terram, mare, et omnia que in eis sunt, et fontes aquarum . Item Paulus in Epistola ad Hebreos dixit: Et tu in principio, Domine, terram fundasti, et opera manuum tuarum sunt celi . Item in Euangelio secundum Mattheum:  Confiteor tibi, pater celi et terre, etc.  Item Ioannes de eodem: Et mundus per ipsum factus est, etc. 

Et iste auctoritates Noui Testamenti uobis sufficiant, quamuis multe auctoritates in Nouo et ueteri Testamento, et in prophetis eadem testificantes, quod Deus creauit et fecit omnia uisibilia et inuisibilia, inueniantur. Item in Actibus apostolorum Paulus et Barnabas: uiri fratres, annuntiamus uobis, ab his uanis conuerti ad Deum uiuum et uerum, qui fecit celum et terram, et omnia, que in eis sunt, dans pluuias de celo, et tempora fructifera, implens cibo et letitia corda uestra .



CAPUT II. Non esse duos eos


Hoc quod heretici dicunt, duos esse deos, unum omnipotentem, et alium malignum, contra omnem diuinam Scripturam sentiunt. Quia omnis Scriptura diuinitus inspirata Noui et ueteris Testamenti, et omnium prophetarum, unum Deum solummodo affirmat. Dicit enim B. Paulus in Epistola ad Ephesios: Unus Dominus, una fides, unum baptisma. Unus est Deus et Pater omnium, qui est super omnia, et in omnibus nobis . Item Marcus in Euangelio: Quidam de Scribis interrogauit Dominum Iesum quod esset omnium primum mandatum; iehsu autem respondit ei: Quia primum omnium mandatum est: Audi Isrel: Deus tuus, Deus unus est. Et secundum: Dilige Dominum Deum  tuum ex toto corde tuo, etc. Et ait illi Scriba: Bene, magister, in ueritate dixisti, quia unus est Deus, et non est alius preter eum .



CAPUT III. Legem Mosaicam a uero Deo datam et latam.

Dicunt heretici: Legem Moysi quam ueterem dicimus, ab omnipotenti Deo non esse datam; sed a principe malignorum spirituum. Cui errori plurime auctoritates diuinarum Scripturarum contradicunt. Dicit enim Dominus in Euangelio secundum Mattheum: Nolite putare quia ueni soluere legem, aut prophetas, non ueni soluere, sed adimplere . Ipse, qui Filius Dei est, si lex a diabolo data fuisset, non dixisset se eam adimplere, imo  destrueret. Item, secundum Lucam: Postquam consummati sunt dies purgationis Marie, secundum legem Moysi tulerunt illum in Hierusalem, ut sisterent eum Domino, sicut scriptum est in lege Domini, etc., et ut darent hostiam, secundum quod dictum est in lege Domini . Et iterum: Et ut peracta sunt omnia secundum legem Domini, reuersi sunt in Galileam in ciuitatem suam Nazareth . Et hoc certum est, et sine omni dubitatione, Christum, qui uerus Deus, et uerus homo est, non consentiret diabolice legis precepta in se seruari, uel implere.

Item in Euangelio secundum Ioannem Dominus dicit: Nolite putare quia ego accusaturus sim uos apud Patrem: est qui accusat uos Moyses, in  quo uos speratis. Si enim crederetis Moysi, crederetis forsitan et mihi; de me enim ille scripsit. Si autem illius litteris non creditis, quomodo uerbis meis credetis?  Ac si dicat: Qui non credit uerba ueteris legis, et in fide sua non recipit, uerba Euangelii ad suam salutem credere, uel recipere non potest. Item in Euangelio secundum Lucam: Dominus cuidam legisperito, se interroganti, quid facere deberet ut uitam possideret eternam, querens ab eo quid esset scriptum in lege, ille peritus respondens dixit ei: Diliges Dominum Deum tuum ex toto corde tuo, et ex tota anima tua, et ex omnibus uiribus tuis, et ex omni mente tua, et proximum tuum sicut te ipsum: dixitque illi: Recte respondisti; hoc fac et uiues .  Si enim lex Moysi a Deo data non fuisset, nunquam Christus pro ea obseruanda uitam promisisset. Item in eodem Dominus testatur: Habent Moysen et prophetas; audiant illos, etc.  In hoc apparet quod obseruatio legis et prophetarum non permittit hominem ire ad penarum loca inferni.

Item in eodem, cum Christus resurrexisset a mortuis, duobus discipulis euntibus in castellum Emmaus, apparens legem testificans dixit: Nonne hec oportuit pati Christum, et ita intrare in gloriam suam? Et incipiens a Moyse, et omnibus prophetis, interpretabatur illis in omnibus Scripturis que de ipso erant . Si enim lex  data esset a diabolo Moysi, nunquam Christus suis discipulis doceret, et interpretaretur. Item in eodem ipsa ueritas dixit: Quoniam necesse est impleri omnia que scripta sunt in lege Moysi et prophetis, et psalmis de me . Item in Euangelio secundum Mattheum, Dominus Phariseis querentibus quare discipuli eius traditiones seniorum transgrederentur, dicit: Quare et uos transgredimini mandatum Dei, propter traditionem uestram? Nam Deus dixit: Honora patrem tuum et matrem tuam; et quicunque maledixerit patri uel matri, morte moriatur . Et certum est hoc testimonium de lege Moysi. Et Christus dixit hoc testimonium a Deo esse dictum et datum; ergo lex  a Deo data est.

Item in Actibus apostolorum Paulus ait: Annuntio uobis Deum qui fecit celum et mundum, et omnia que in eo sunt: hic celi et terre cum sit Dominus . Idem Paulus in eodem  excusat se aduersus Iudeos, de his de quibus accusabatur ante Felicem presidem Cesaree, dicens: Confiteor hoc tibi, quod secundum sectam, quam Iudei dicunt heresim, sic deseruio Deo meo Patri, credens omnibus que in lege et prophetis scripta sunt . Item Paulus in Epistola ad Romanos: An ignoras, dicit: lex peccatum est? Absit! Lex quidem sancta et bona, et mandatum sanctum, et iustum, et bonum .



CAPUT Iu. Moysen non fuisse magum.


Item sunt quidam heretici qui Moysen magum fuisse asserunt, et omnipotentem Deum non ei fuisse locutum, nec ei dedisse legem. Contra quem errorem Paulus in Epistola ad Hebreos scripsit dicens: Multifariam multisque modis olim Deus loquens patribus in prophetis, nouissime diebus istis locutus est nobis in Filio . Sed Moyses est unus ex prophetis quibus Deus locutus est. Dicitur et fidelis in domo , cui Deus locutus est. Item in eadem: Omnis namque domus fabricatur ab aliquo; qui autem omnia creauit, Deus est. Et Moyses quidem fidelis erat, in tota domo eius, tanquam famulus, in testimonium  eorum uerborum que dicenda erant, Christus uero tanquam filius in domo sua: que domus, sumus nos, si fiduciam, et gloriam spei, usque ad finem firmam retineamus . Apostolus uero non eum esse magum, sed fidelem in domo Dei esse famulum testatur.

Item Moyses in multis Scripturis Noui et ueteris Testamenti ac prophetarum, amicus et fidelis Dei dicitur. Sic B. Paulus in Epistola ab Hebreos de eo commemorauit dicens: Fide Moyses grandis factus negauit se esse filium Pharaonis, magis eligens affligi cum populo Dei, quam temporalis peccati habere iucunditatem, maiores diuitias estimans thesauro Aegyptiorum improperium Christi. Aspiciebat enim in Dei remunerationem . Ex  quibus apparet certissime, quoniam B. Paulus de Moyse, et de lege Moysi, et de Deo Hebreorum non diffidebat: sed Moysen et sanctum, et bonum, et legem sanctam et bonam, et Deum Hebreorum omnipotentem Deum asserebat, et corde credebat.



CAPUT u. Matrimonium esse licitum.

Heretici secundum Tatianum hereticum, qui matrimonium damnabat omne, matrimonium maris et femine ad inuicem commiscentes, nullo modo posse saluari dicunt et credunt. Sed huic errori multa testimonia diuinarum Scripturarum Noui et ueteris Testamenti sunt contraria.

Habetur in Euangelio secundum Mattheum quod  Dominum Pharisei interrogauerunt dicentes: Si licet homini dimittere uxorem suam, quacunque ex causa? Qui respondens, ait eis: Non legistis, quia, qui fecit hominem ab initio, masculum et feminam fecit eos, et dixit: Propter hoc dimittet homo patrem et matrem, et adherebit uxori sue, et erunt duo in carne una. Itaque iam non sunt duo, sed una caro. Quod ergo Deus coniunxit, homo non separet . Sed Christus ad hoc uenit in hunc mundum ut hominem ab omni malo separet, et feminam similiter. Sed omne quod impedit hominem a uita eterna, malum est, sed, si malum esset  matrimonio, nunquam prohiberet Christus separari; nec etiam consentiret, qui in nullum malum consensit. Item in Marco de eodem: Ab  initio autem creature, masculum et feminam fecit eos Deus, etc.  Item in Luca: Fuit in diebus Herodis regis Iudee sacerdos quidam nomine Zacarias de uice Abia, etc. Erant autem ambo iusti ante Dominum, incedentes in omnibus mandatis et iustificationibus Domini sine querela . Sequitur itaque: quoniam iusti erant, saluabuntur. Et non erat filius illis; eo quod Elisabeth esset sterilis, et ambo processissent in diebus suis . Et etiam notandum quod non stetit per uirum, quod non haberet filium: sed per mulierem, quia sterilis erat. Et angelus Domini apparens Zacarie in templo, dixit ei: Ne timeas, Zacaria: quia exaudita est oratio tua. Uxor enim tua pariet tibi filium, et uocabis nomen eius Ioannem,  etc. Erit enim magnus coram Domino; et Spiritu sancto replebitur adhuc ex utero matris sue . Item: Unde hoc sciam? Ego enim sum senex, et uxor mea processit in diebus suis . Et nota, quia hoc dixit, non credens uerbis angeli propter uxoris senectutem, quia ipsa precesserat conceptiuam etatem. Item: Innuebant patri eius, quem uellet uocari eum . Euangelista non uocaret eum patrem, nisi haberet filium. Nemo enim potest esse pater naturalis, nisi filium naturalem habeat. Item: Zacarias pater eius impletus est Spiritu sancto . Ecce trina paternitatis affirmatio. Et Euangelium non aufert eis, quin sint iusti ambo ante Dominum pro generatione filii, si incedant in omnibus mandatis Domini nec  in ueteri Testamento, nec in Nouo.

Item in Epistola ad Corinthios Apostolus dans consilium fidelibus Christianis, dixit: Propter fornicationem unusquisque suam uxorem habeat, et unaqueque uirum suum. uir uxori debitum reddat; similiter et uxor uiro. Mulier sui corporis potestatem non habet, sed uir; similiter autem et uir corporis potestatem non habet, sed mulier. Nolite fraudare inuicem, nisi forte ex consensu ad tempus, ut uacetis orationi . Id est, nolite continere, altero nolente. Item in eodem: Dico autem non nuptis, sed uiduis: Bonum est illis si sic permanserint, sicut ego; quod si non continent, nubant: melius est enim nubere, quam uri. His autem, qui  matrimonio iuncti sunt, precipio non ego, sed Dominus, uxorem a uiro non discedere, quod si discesserit, manere innuptam, aut uiro suo reconciliari . Item sequitur: Si quis ergo uxorem habet infidelem, et hec consentit habitare cum illo, non dimittat illam, etc. Sanctificatus est enim uir infidelis per mulierem fidelem, et e conuerso: alioqui filii uestri immundi essent. Nunc autem mundi sunt . Non credidit Apostolus uirum et uxorem, si sunt fideles, pro redditione maritalis debiti amittere suam sanctitatem, si cetera eorum opera sint bona.

Item Apostolus in eadem: Si acceperis uxorem, non peccasti: et, si nupserit uirgo, non peccauit.  Idem in eadem Apostolus ait: Qui matrimonio  iungit uirginem suam, bene facit: et qui non iungit, melius facit . Hec precepta supradicta Apostolus suis discipulis non daret, et hec uerba eis non scriberet, si propter hoc coniugale factum crederet eos esse damnandos.

Item Apostolus in Epistola ad Timotheum: Spiritus manifeste dicit quia in nouissimis temporibus discedent quidam a fide, attendentes spiritibus erroris, et doctrinis demoniorum; in hypocrisi loquentium mendacium, prohibentium nubere . Et nota quod Spiritus sanctus aperte manifestauit quosdam de fide discedere, et eos  demoniorum adherere, mendacium in hypocrisi loqui. Et illi tales nubere prohibent. Item in eadem Apostolus: uolo iuniores nubere, filios  procreare, matresfamilias esse, nullam occasionem dare aduersario maledicti gratia . Et nota quod Apostolus non credidit pro hoc facto esse aliquam damnationis occasionem coniugatis.

Item habemus in Epistola I B. Petri. B. uero Petrus apostolus, qui princeps omnium apostolorum a Deo constitutus fuit, et etiam totius Ecclesie caput, ut in Euangelio Christus ait: Tu uocaberis Cephas, et in eodem: Tu es Petrus, et super hanc petram edificabo Ecclesiam meam , postquam uiris, fidelibus Christianis doctrinam suam scripsisset, scripsit mulieribus, qualiter propriis uiris suis subiecte essent, humilitatem seruantes et modestiam, dicens: Similiter et mulieres  subdite sint uiris suis; ut et, si qui non credunt uerbo, per mulierum conuersationem sine uerbo lucrifiant, etc., sic enim aliquando sancte mulieres, sperantes in Deo, ornabant se suis uiris, sicut Sara obediebat Abrahe, dominum eum uocans, cuius estis filie, benefacientes, etc. . Hic innuit B. Petrus uiros ab uxoribus et uxores a uiris non discedere; quia Abraham a Sara, uxore sua, non discessit, nisi per mortem: sed, nutu Dei cognouit eam, et filium genuit, sicut Elcana Annam, et Ioachim Susannam.

Item B. Paulus in Epistola ad Corinthios: uolo uos scire quod omnis uiri caput est Christus, caput autem mulieris est uir, caput uero Christi est Deus. Non uir ex muliere, sed mulier ex uiro. Etenim  non est creatus uir propter mulierem, sed mulier propter uirum. uerumtamen, neque uir sine muliere, neque mulier sine uiro, in Domino .

Item habetur secundum Ioannem  quod Saluator noster, et Mater eius, et discipuli eius uocati uenerunt ad nuptias, et in iisdem nuptiis initium signorum suorum coram discipulis suis fecit, scilicet de aqua uinum. Propter hoc certissimum est nuptias esse bonas, quia non est credendum, nisi bone essent, Christum uenisse: nec tantum  miraculum [dicitur] in eis fecisse. Item Paulus in Epist. ad Corinth.: Mulier alligata est lege uiri, quanto tempore uir eius uiuit; quod si dormierit uir eius, liberata est a lege uiri; et cui  uult, nubat, tantum in Domino . Item Paulus ad Timotheum: Saluabitur mulier per generationem filiorum, si permanserit in fide, et dilectione, et sanctificatione, et sobrietate .



CAPUT uI. Conceptionem et natiuitatem Ioannis Baptiste a bono angelo annuntiatam esse.

Item Ioannem Baptistam non a bono angelo, sed a demoniaco nuntiatum fuisse. Nec bonum eum esse credunt. Sed contra hunc errorem multa in Euangeliis testimonia inueniuntur, ut in Euangelio B. Ioannes scripsit: Fuit homo missus a Deo, cui nomen erat Ioannes. Hic uenit in testimonium, etc.  Item idem in eodem testatus est de  Christo: Ecce Agnus Dei, ecce qui tollit peccata mundi . Item testimonium Ioannes perhibuit de Christo: Qui misit me baptizare in aqua, ille mihi dixit: Super quem uideris Spiritum Dei descendentem, et manentem super eum, hic est qui baptizat in Spiritu sancto, etc.  Item in eodem: Qui habet sponsam, sponsus est: amicus autem sponsi, qui stat, et audit cum gaudio, gaudet propter uocem sponsi. Hoc ergo gaudium meum impletum est . Item in Euangelio secundum Mattheum Christus ipsum Ioannem Baptistam commendat, dicens: Amen dico uobis, non surrexit inter natos mulierum maior Ioanne Baptista . Item: Quid existis in desertum  uidere? Prophetam? Dico uobis, et plus quam prophetam. Hic est enim de quo scriptum est: Ecce ego mitto angelum meum ante faciem tuam, qui preparabit uiam meam ante te . Qui de Ioanne sentit malum, uel peruerse, contra Christum, et contra apostolos, et contra catholicam fidem est.

Habemus in Euangelio quod ipse Ioannes Baptista in flumine Iordanis Christum baptizauit, et Spiritum sanctum in specie columbe super eum descendentem uidit, et celos apertos, et uocem Patris dicentis: Hic est Filius meus dilectus, in quo mihi bene complacui . Si ipse esset a maligno spiritu nuntiatus, ut heretici dicunt, nunquam Christus ab eo se permitteret baptizari:  nec tantum sacramentum ab eo uellet initiari. Item in Mattheo, ipse Christus eum approbat dicens Phariseis: Amen, amen dico uobis, quia publicani et meretrices precedunt uos in regnum Dei. uenit enim Ioannes Baptista ad uos in uia iustitie, et non credidistis ei: publicani et peccatores et meretrices crediderunt ei. uos autem eum uidentes, nec penitentiam habuistis postea, ut crederetis ei . Ecce Christus de Ioanne Baptista asseuerat dicens quod in uiam iustitie, in qua itur ad regnum Dei, ipse Ioannes in ea ambulabat, et eam predicabat. Quod non ageret, si malignus uel a maligno spiritu fuisset nuntiatus. Item in Euangelio secundum Ioannem de commendatione Ioannis Baptiste: uos misistis ad Ioannem: ipse testimonium  ueritati perhibet. Ego autem non ab homine testimonium accipio; sed, hoc dico, ut uos salui sitis: Ille erat lucerna ardens et lucens. uoluistis autem uos exsultare ad horam in luce eius .



CAPUT uII. De Christi incarnatione, natiuitate, passione, morte, resurrectione, et num uere manducauerit ac biberit.

De incarnatione Christi sunt quidam heretici: inter istos Condomanam heresim sequentes, qui dicunt Christum non ex femina natum; nec habuisse ueram carnem, nec uere mortuum; nec quidquam passum: sed simulasse passionem. Nec credunt eum manducasse, nec bibisse; et quasi  phantasticum corpus habuisse; nec eum resurrexisse.

Contra hunc errorem hereticorum eorum qui non credunt Christum de uirgine femina fuisse natum, destruendum, testimonium habemus in Mattheo: Cum natus esset iehsu in Bethlehem Iude . Idem in eodem. Apparuit angelus Domini in somnis Ioseph, dicens: Surge et accipe puerum cum Maria matre eius, etc.  Item in Euangelio secundum Lucam: Ascendit autem Ioseph a Galilea in Bethlehem ciuitatem, ut profiteretur ibi cum Maria desponsata sibi uxore pregnante. Et impleti sunt dies, ut pareret; et peperit filium suum primogenitum, etc.  Item  in eodem angelus Domini natiuitatem pastoribus nuntiauit, dicens: Ecce enim euangelizo uobis gaudium magnum, quod erit omni populo, quia natus est uobis hodie saluator, qui est Caristus Dominus, in ciuitate Dauid. Et hoc uobis signum: inuenietis infantem pannis inuolutum, et positum in presepio . Item in eodem: Postquam consummati sunt dies octo, ut circumcideretur puer, uocatum est nomen eius iehsu: quod uocatum est ab angelo, priusquam in utero conciperetur . Item in eodem: Cum factus esset iehsu annorum duodecim, ascendentibus illis Hierosolymam, secundum consuetudinem diei festi, consummatisque diebus, cum redirent, remansit puer iehsu in Hierusalem; et non cognouerunt parentes  eius, etc. Et iehsu proficiebat etate et gratia, et Spiritu sancto apud Deum, et homines . Item in Epistola ad Galatas, Paulo attestante, Christum natum fuisse ex muliere, cum dixit: At ubi uenit plenitudo temporis, misit Deus Filium suum natum ex muliere, factum sub lege, ut eos, qui sub lege erant, redimeret .

Habemus etiam plura testimonia de Christi conceptione, natiuitate, circumcisione, pueritia, etate, adolescentia. Item Ioannes de natiuitate: Ego in hoc natus sum, et ad hoc ueni, ut testimonium perhibeam ueritati .

De incarnatione Christi testimonia aduersus  hereticos, qui non credunt Christum habuisse ueram carnem, sed erium corpus eum assumpsisse.

Sed contra hunc errorem Ioannes Euangelium suum scripsit, dicens: In principio erat uerbum, et uerbum erat apud Deum, et Deus erat uerbum, etc. Et uerbum caro factum est, et habitauit in nobis . Idem in eodem; Iudei rogauerunt Pilatum, quoniam Parasceue erat, ut non remanerent corpora in cruce Sabbato, etc., ut eorum crura frangerentur. Et milites quidem primi fregerunt crura, et alterius, qui crucifixus est cum eo; ad Iesum autem cum uenissent, ut uiderunt eum iam mortuum, non fregerunt eius crura, sed unus militum lancea latus eius aperuit; et continuo exiuit  sanguis et aqua. Et qui uidit, testimonium perhibuit; et uerum est testimonium eius . Et Ioannes in Epistola I dicit: Omnis spiritus qui confitetur Iesum in carne uenisse, ex Deo est. Et omnis spiritus qui soluit Iesum, ex Deo non est, id est negat eum carnalem esse hominem  . Et hic est Antichristus . Idem in eadem: Et scimus quoniam Filius Dei uenit, et induit carnem pro nobis, et mortuus est, et resurrexit a mortuis, pro nobis . Item idem Ioannes in secunda Epistola: Iam multi seductores exierunt in mundum, qui non confitentur Iesum Christum in carne uenisse. Hic est seductor et Antichristus. Omnis, qui recedit,  et non manet in doctrina Christi, Deum non habet. Qui permanet in doctrina, hoc est, in fide apostolica, hic et Patrem et Filium habet. Si quis uenit ad uos, et hanc doctrinam non affert, sed Iesum Christum in carne uenisse negat, nolite recipere eum in domum, nec aue ei dicatis. Qui enim dicit illi, Aue, communicat operibus illius malignis .

Item Paulus in Epistola ad Romanos: Quod ante promiserat per prophetas suos in Scripturis sanctis de Filio suo, qui factus est ei ex semine Dauid secundum carnem, qui predestinatus est Filius Dei, etc.  Item Petrus in Epistola prima: Christo ergo passo in carne, et uos eadem cogitatione armamini, quia qui passus est in carne,  desiit a peccatis .

Item contra eosdem hereticos qui non credunt Christum passum, nec fuisse mortuum: contra hunc errorem Mattheus in Euangelio scripsit dicens: Iesum flagellatum Pilatus tradidit Iudeis, ut crucifigeretur: tunc milites presidis suscipientes Iesum in pretorio, exuentes eum chlamydem coccineam circumdederunt ei, et plectentes coronam de spinis, posuerunt super caput eius, et arundinem in dextera eius, etc. Item in eodem: Tum crucifixerunt eum, etc. Item in eodem: Tunc unus militum, accepta lancea, punxit latus eius, et exiuit sanguis et aqua . Hec de  Christi passione et eius morte. Ceteri euangeliste in Euangeliis suis hec eadem testificantur. Item in Actibus apostolorum: Petrus stans cum omnibus apostolis inter Iudeos, dixit: uiri Isrelite, audite uerba hec: Iesum Nazarenum, uirum approbatum a Deo, uerbis, uirtutibus, prodigiis et signis, que fecit per illum Deus in medio uestri, sicut uos scitis: hunc definito consilio, et prescientia Dei traditum, per manus iniquorum affligentes interemistis; quem Deus suscitauit solutis doloribus inferni . Et hoc testimonium  de passione, et morte Christi, et etiam de resurrectione, quod omnes apostoli in eodem loco manentes testificati sunt.

Item Petrus de passione Christi in Epistola I:  Christus passus est pro nobis, uobis relinquens exemplum, ut sequamini uestigia eius, etc. Cum pateretur, non comminabatur; qui peccata nostra pertulit in corpore suo super lignum, cuius morte sanati sumus . Item Paulus in Epistola ad Romanos de morte eius dixit: Quoniam cum adhuc peccatores essemus, Christus pro nobis mortuus est . Idem in eadem: Christus iehsu, qui pro nobis mortuus est, imo qui et resurrexit ; et de his plura testimonia habentur.

De Christi resurrectione contra hereticos qui non credunt Christum resurrexisse a mortuis, Mattheus in Euangelio de resurrectione Christi dicit:  Angelus dixit mulieribus: Nolite timere; scio quod Iesum qui crucifixus est queritis. Non est hic; surrexit, sicut dixit . Hoc idem testantur Marcus et Lucas in Euangeliis suis. Item Ioannes in Euangelio dicit: Soluite templum hoc, et in tribus diebus excitabo illud. Ille autem dicebat de templo corporis sui. Cum ergo resurrexisset a mortuis, recordati sunt discipuli eius, quia hoc dicebat, etc.  Item in Euangelio secundum Lucam, humanam carnem Christum habere, testimonium affirmans: uidete manus meas et pedes meos, quia ego ipse sum; palpate et uidete, quia spiritus carnem et ossa non habet, sicut me uidetis habere. Et cum hoc dixisset, ostendit eis manus et pedes . Item  Ioannes in Euangelio de carnis resurrectione: uenit iehsu, ianuis clausis, et stetit in medio discipulorum suorum, et dixit eis: Pax uobis. Deinde dicit Thome: Infer digitum tuum huc, et uide manus meas; et affer manum tuam, et mitte in latus meum, et noli esse incredulus, sed fidelis .

Sunt quidam hereticorum qui non credunt quod Christus manducauit et bibit, dum cum suis discipulis manebat ante passionem. Sed contra hunc errorem destruendum habemus in Euangelio secundum Mattheum testimonium quod ipse Christus, qui est ueritas, protulit, dicens: uenit enim Ioannes Baptista, neque manducans panem, neque bibens uinum, et dicunt: Demonium habet. uenit  Filius hominis manducans et bibens, et dicunt: Ecce homo uorax, et potator uini, publicanorum et peccatorum amicus . Item Lucas in Euangelio testimonium perhibet quod ipse manducauit, dicens: Rogabat autem quidam de Phariseis, ut manducaret cum illo . Certissimum est eum manducasse; aliter non inuitaretur ab aliquo ad manducandum.

Item in eodem Lucas: Rogauit quidam Phariseus ut pranderet apud se; et ingressus recubuit . Idem in eodem testatur: Et factum est, cum intrasset iehsu in domum cuiusdam principis Phariseorum manducauit panem. Item Ioannes in Euangelio: Rabbi, manduca . Hoc dixerunt ei discipuli sui, cum uenissent a Samaria,  afferentes cibos, quos emerant, etc. Si aliquis obiiciat eum illis dixisse: Habeo alium cibum manducare quem uos nescitis , uerum est, quia ipse Christus duobus cibis utebatur, scilicet carnali et spirituali, hoc, de spirituali dixit. Nec enim minus est credendum, quod ceteri euangeliste testantur, eum usum fuisse cibo temporali.

Item in Euangelio secundum Mattheum, quando interrogauerunt eum discipuli dicentes: Ubi uis paremus tibi comedere Pascha?  dixerunt, tibi, non, sibi parare Pascha; quod certificat eum manducasse cibum temporalem, dum erat cum illis. Item in eodem testimonium   quod ipse Christus dixit: Qui intingit mecum manum in paropsidem, hic me tradet  Non est credendum quod ipse Christus manum in paropsidem intingeret, nisi manducaret. Hoc idem Marcus et Lucas testificantur in Euangeliis suis. Hec testimonia sunt de Christi comestione antequam pateretur.

Post passionem uero suam testatur Lucas in Euangelio eum coram discipulis suis manducasse, dicens: Habetis hic aliquid quod manducetur? At illi obtulerunt ei partem piscis assi et fauum mellis. Et cum manducasset coram eis, sumens reliquias, dedit eis . Ibidem Lucas in Actibus apostolorum testatur dicens: Et conuescens precepit eis, ab Hierosolymis ne discederent  . Et ita certissimum est ac firmum, Christum, antequam pateretur, omnibus actibus humanis uti, ut Paulus in Epistola ad Philipp. testatur dicens: Hoc enim sentite in uobis, quod et in Christo Iesu, qui, cum in forma Dei esset, non rapinam arbitratus est esse se equalem Deo, sed semetipsum exinaniuit formam serui accipiens, et habitu inuentus ut homo, humiliauit semetipsum usque ad mortem . Et ista de Christi humanitate sufficiant.



CAPUT uIII. De ecclesiis manufactis.

De ecclesiasticorum institutionibus in ueteri Testamento legitur quod Dominus Moysi tabernaculum non manufactum in monte ostendit dicens: uade,  et fac tabernaculum non manufactum simile huic, in quo habitem inter illos, quando loquar ad te: in quo offerantur a sacerdotibus dona, et libamina, et sacrificia, et hostie et oblationes allate a populo Isrelitico.

Tunc Moyses secundum preceptum Domini fideliter peregit. Et post Moysen, quando populus Isrel intrauit terram promissionis, detulit illud secum in Silo, in quo erat arca testamenti, intra quam erat urna aurea continens manna, et tabule testamenti, et uirga Aaron, que fronduerat.

Deinde post multum tempus, Salomon filius Dauid, iussu Domini edificauit templum manufactum in Hierusalem; in quo omnis populus Isreliticus ad adorandum et sacrificandum conueniebat: sicut  et patres eorum in priori tabernaculo uenire consueuerant: ita obseruantes legalia precepta Dominica, usque ad aduentum Christi.

ueniens autem Christus, nolens destruere legem, sed adimplere, a suis parentibus uoluit in eo presentari, et secundum legem datam a Deo, sicut mos erat offerri. Inuenitur post hoc eum uenisse in templum in adolescentia cum parentibus suis, cum XII esset annorum . Post triginta uero annos sue etatis, uenit Hierusalem, ut inuenitur in Euangelio secundum Mattheum, et intrauit in templum, et omnes ementes et uendentes eiecit de templo, dicens: Domus mea, domus orationis uocabitur ; nam et ipse  Christus testificatus est templum domum Dei esse  orationis. Item Marcus idem testimonium iisdem uerbis protulit in Euangelio suo ; et etiam prohibebat ne quisquam ferret uas per templum. Item Lucas his uerbis testatur in Euangelio suo. Item Ioannes in Euangelio suo scripsit, dicens: Et iehsu inuenit in templo uendentes boues et oues, et columbas, etc. 

Inuenitur in Euangeliis quod Christus multoties uenit in templum, ibique docebat populum; et in eo multa signa et miracula in curationibus infirmorum faciebat, ut Mattheus euangelista narrat: Et accesserunt ad Iesum ceci et claudi, et sanauit eos . Habemus et in Euangeliis, dum iehsu  predicando perambulasset ciuitates Isreliticas, intrabat potius synagogas Iudeorum, ibique docens populum de regno Dei, et in eis multa signa et mirabilia peragebat, ut dicitur in Mattheo: Et circuibat iehsu ciuitates omnes et castella, docens in synagogis eorum, et predicans Euangelium, et curans omnem languorem et omnem infirmitatem . Item in Euangelio Matthei ipsemet testatur dicens uobis: Quotidie apud uos sedebam docens in templo . Iisdem uerbis testatur Ioannes in Euangelio suo: Ego semper docui in synagoga et in templo, quo omnes Iudei conueniunt; et in occulto locutus sum nichil .

Si obiicitis nobis quod sepius predicabat in aliis  locis quam in templis uel synagogis, uerum est; sed propter turbarum multitudinem ad se uenientium, ne essent impedimento ministris templi et synagogarum, ne minus redderent uota sua, et ea que sibi iniuncta erant, in montibus et in aliis locis discedebat.

Post Ascensionem uero eius, discipuli, Christum Magistrum suum et Saluatorem imitari cupientes, quandiu in Hierusalem morarentur, quotidie in templum orare ueniebant, ut in Actibus apostolorum inuenitur: Quotidie erant apostoli perdurantes et orantes unanimiter in templo . Et iterum: Petrus et Ioannes ascendebant in templum, ut orarent, ad horam orationis nonam . Item in eodem, cum Annas princeps sacerdotum,  et omnes qui cum illo erant, iniecerunt manus in apostolos, et posuerunt illos in custodia publica: Angelus autem Domini per noctem aperiens ianuas carceris, et educens eos, dixit: Ite, et stantes loquimini in templo plebi omnia uerba uite huius . Unde habuit initium domus orationis manufacta, quam nos ecclesiam uocamus.

Cum apostoli et eorum discipuli ab Hierusalem essent expulsi, et per diuersas mundi partes, Dei uoluntate, fuissent dispersi, et in ciuitatibus uniuersis Iudeorum uidissent edificia synagogarum, transeuntes ad gentes, diuersorum templa idolorum intra ciuitates eorum inuenientes, in quibus  sua uota et sua sacrificia demoniorum idolis offerentes, et ad hec persoluenda assidue erant conuenientes: inierunt apostoli consilium a Spiritu sancto, ut a tanto errore et maleficio facilius possent euellere, et a diabolicis uinculis eos eruere, ut in nomine Patris, et Filii, et Spiritus sancti domus manu factas edificare iuberent: et ad instar templi cas edificare ostenderent, in quibus fidelis populus ad baptizandum, et adorandum, et sacrificandum, ad uerbum Dei audiendum, et ad omnia Christianitatis sacramenta percipiendum, fideliter ac deuote conuenirent. Et in eas domos, quas propter congregationem populi in eis ecclesias uocamus, apostoli ministros, uidelicet episcopos, presbyteros, diaconos ad Christi mysterium perficiendum constituerunt,  sicut in Actibus apostolorum legitur: Et cum constituissent per singulas ecclesias presbyteros, et orassent cum ieiunantibus, commendauerunt eos Domino, in quem crediderunt .

Ex hoc habemus quod ab apostolis presbyteri primitus in Ecclesia Dei fuerunt ordinati. Diaconos habemus in Epistola ad Corinthios; quos Apostolus redarguens, domum, in qua erant fideles congregati, uocauit ecclesiam, dicens: Nunquid non habetis domos ad manducandum et bibendum? aut ecclesiam Dei contemnitis, et confunditis eos, qui non habent? Quid dicam uobis? laudo uos? in hoc non laudo .

Item ait Paulus in Epistola ad Corinthios: Mulieres  in ecclesiis taceant. Non enim permittitur eis loqui; sed, subditas esse, sicut lex dicit. Si quid autem uolunt discere, domi uiros suos interrogent. Turpe est enim mulieri loqui in ecclesia .

In hoc et multis aliis dat Apostolus intelligere quod omnis domus ubi fideles congregati sunt, ad participandum Christi sacramenta constituta, ecclesia nominetur.

Item Ioannes in Epistola ultima dicens comminando Diotrephi, scripsit: Propter hoc si uenero, commonebo eius opera, que facit, uerbis malignis, garriens in nos: et quasi non ei ista sufficiant, neque ipse suscipit fratres, et eos, qui suscipiunt, prohibet, de ecclesia eiicit. Item Paulus ad Timotheum:  Si autem tardauero, ut scias, quomodo oporteat te conuersari in domo Domini, que est ecclesia Dei uiui, etc. .

In his testimoniis apostolorum supra scriptis, et in aliis multis in hoc tractatu inscriptis, plane ostenditur quod domus Dei, et domus orationis, ecclesia manufacta dicitur et intelligitur, in qua Christi sacramenta a ministris ordinatis ad salutem fidelium Christianorum perficiuntur.



CAPUT IX. De altaribus

Sed quoniam omnes heretici ecclesiam manu factam, et altaria que in eis sunt, et sacramenta que in eis a ministris Dei fiunt, et omnia ornamenta  ecclesiastica ad nichilum deputant, et ad salutem animarum nichil proficere dicunt, et despiciunt, ad hunc tantum errorem et tam nefarium destruendum testimonia breuiter proferemus. Et primum de altari, sine quo ecclesia manu facta esse non debet, nec dici [benedici forte] debet; in quibus munera, oblationes et hostie pro peccatis offeruntur. Habemus in Euangelio secundum Mattheum quod ipsa ueritas offerentem docet, [et] qualiter offerre debeat, instruit, dicens: Si offers munus tuum ad altare, et ibi recordatus fueris, quia frater tuus habet aliquid aduersum te, relinque ibi munus tuum ante altare, et uade prius reconciliari fratri tuo; et tunc ueniens, offeres munus tuum . Hoc innuit ipse Christus, ut fideles  habeant in ecclesiis altaria in quibus munera offerant.

Item in Euangelio secundum Lucam: ipse Christus uoluit offerri a parentibus suis in templo, secundum legem Domini, et offerri pro se hostias ad altare quod erat in templo, scilicet par turturum, aut duos pullos columbarum . Ex hoc datur intelligi quia sicut Christus offerri uoluit altari et pro se hostiam dari, ut omnes fideles qui sunt in partibus mundi, uniuersim altaria habeant, in quibus pro suis peccatis Deo munera et oblationes offerant. Item Paulus de eodem in Epistola ad Corinthios, discipulos suos instruens ut habeant altaria, et in his Deo seruiant; et de altario donis Deo seruientes fiant participes, ita scripsit: Qui  altario deseruiunt, cum altario participent . Item Paulus, ut scriptum est in Actibus apostolorum, obtulit in templo pro se, et pro ceteris qui cum eo erant purificati, hostias ad altare ; nolens despicere, uel ad nichilum deputare altaria, sed exemplificauit.

Item in Apocalypsi  Ioannes testificatur se uidisse altare in celo, in quo incensa multa, que sunt orationes sanctorum, ab angelo offerebantur. Unde B. Ioannes, quia in celo coram Deo altare aureum uidit, in terra, in ecclesiis manu factis altare manu factum mundum et purificatum edificari uoluit.

Contra istos supra dictos errores quasi maximam nubem testium ueteris Testamenti, scilicet legis,  prophetarum et Psalmorum, possumus inducere. Sed, quoniam ipsi heretici respondere  nolunt, uidelicet quia ignorant, sed statim conuicti essent, propterea in his laborare noluimus, nisi tantum in his testimoniis que de libris Noui Testamenti decerpsimus; quibus nolle respondere, nullam rationem reddere possunt, nunc iniustam occasionem habent.



CAPUT X. De cantu ecclesiastico.

Item heretici improbant ecclesie cantum et laudes, quas clerici de Nouo et ueteri Testamento reddunt Deo Creatori suo. Contra hunc errorem proferimus  testimonium Pauli dicentis in Epistola ad Ephesios: Impleamini Spiritu sancto, loquentes uobismetipsis in psalmis et hymnis, et canticis spiritualibus, cantantes in cordibus uestris Domino; gratias agentes semper pro omnibus, in nomine Domini nostri Iesu Christi, Deo et Patri .

Item de eodem Paulus ad Coloss. dicens: uerbum Christi habitet in uobis abundanter in omni sapientia, docentes et commonentes uosmetipsos psalmis et hymnis, et canticis spiritualibus in gratia cantantes in cordibus uestris Domino .

Item Ioannes in Apocalypsi uidit XXIu seniores, [qui] ceciderunt coram Agno, habentes singuli  phialas aureas, plenas odoramentorum, que sunt orationes sanctorum: et cantabant canticum nouum dicentes: Dignus es, Domine, accipere librum, et aperire signacula eius, quoniam occisus es, et redemisti nos Deo in sanguine tuo .

Item in eodem Ioannes dicens: Et uocem, quam audiui, sicut citharedorum citharizantium in citharis suis, et cantabant quasi canticum nouum, ante sedem Dei . Et in alio loco: Habentes citharas Dei, et cantantes canticum Moysi serui Dei, etc.  Item Ioannes in eodem: Audiui uocem magnam turbarum multarum in celo dicentium, Alleluia: laus et gloria et uirtus Deo nostro est; quia uera et iusta iudicia eius sunt .



CAPUT XI. De sacramento corporis et sanguinis Christi.


Postquam de domo Domini, que est Ecclesia, aliqua et non omnia, que nobis occurrunt, perstrinximus testimonia, de sacramento corporis et sanguinis Christi, quod omnibus sacramentis est dignius, a quo et cuius consecratio in domo Domini, que est Ecclesia Dei uiui, Paulo attestante , celebratur, contra hereticam prauitatem diuinam auctoritatem in medium proferamus.

Christus uidens sibi imminere mortem, uolens commendare nobis sacramentum corporis et sanguinis, accipiens panem et gratias agens, benedixit et fregit, deditque discipulis suis; et calicem similiter. Unde Mattheus euangelista: Cenantihus  autem eis, accepit iehsu panem, et benedixit ac fregit, et dedit discipulis suis, et ait: Accipite, et comedite; hoc est corpus meum. Et accipiens calicem, gratias egit, et dedit illis, dicens: Bibite ex hoc omnes. Hic est enim sanguis meus noui testamenti, qui pro multis effundetur in remissionem peccatorum .

Item de eodem Marcus: Et manducantibus illis, accepit iehsu panem, et benedicens, fregit, et dedit eis, et ait: Sumite, hoc est corpus meum. Et accepto calice, gratias agens, dedit eis; et biberunt ex illo omnes. Et ait illis: Hic est sanguis meus, noui testamenti, qui pro multis effundetur . Item Lucas: Et accepto pane, gratias  egit, et fregit, et dedit eis, dicens: Hoc est corpus meum, quod pro uobis tradetur; hoc facite in meam commemorationem. Similiter et calicem, postquam cenauit dicens: Hic est enim calix nouum testamentum in sanguine meo, qui pro uobis effundetur . Euangeliste namque asserunt quod Dominus accepit panem, et dedit discipulis suis, dicens: Hoc est corpus meum.

Nota singula: Accepit panem, benedixit, et fregit, et dedit. Non habetur in Euangelio quod Dominus acceperit corpus suum, quod benedixerit quod fregit, quod dedit discipulis suis, sed testantur euangeliste quod acceperit panem, et benedicens fregerit, et dederit eis, dicens: Hoc est corpus meum; hic est calix meus noui testamenti  in sanguine meo, qui pro uobis fundetur.

Sed heretici dicunt quod illud, hoc, demonstratiuum pronomen, non refertur ad panem, quem in manibus tenebat, et cui benedicebat, et quem frangebat, et suis discipulis distribuebat; sed refertur ad corpus suum, quod hec omnia perficiebat. Unde eorum error tam nequissimus originem habuit, ignorantes uim pronominis. Hoc, non potest relatiue referri, nisi his [nisi ad ea] de quibus facta mentio. Sed in traditione huius sacramenti de corpore suo mentio nulla tunc facta fuerat: ergo falsissimum est quod autumant. Sed, sicut farina, et aqua, et sal, cum hec tria commista fuerint et decocta amplius non sunt farina, neque aqua, neque sal, que ante fuerant;  sed, uere panis purus est, et dicitur; ita panis, quem post cenam iehsu Christus manibus suis accepit, postquam hunc benedixit et fregit, corpus Christi, non panis intelligitur esse, et creditur, quem Christus Saluator noster et Redemptor in cena suis discipulis dedit, dicens: Accipite, et comedite; hoc est corpus meum. Eadem ratione, et de calice, postquam gratias agens dedit suis discipulis, et dixit eis: Bibite ex hoc omnes; hic est sanguis meus noui testamenti, qui pro multis effundetur in remissionem peccatorum. Et addidit: Quotiescunque feceritis, hoc facite in meam commemorationem.

Hec uerba, que a Christo in cena super istud sacramentum prolata fuerunt, maxime, quasi ultimum  testamentum, notari debent. Sed, cum dixit, quotiescunque feceritis, hoc facite in meam commemorationem, in his uerbis indicatur quod Christus istud tantum, et tam sanctissimum sacramentum, noluit, ut ibi finem haberet, sed apostolis suis, sicut coheredibus, et eorum successoribus hoc sacramentum, post suam passionem et resurrectionem et ascensionem suam in sempiternum facere precepit in memoriam sue passionis et in spe salutis eterne.

Cum Dominus iehsu discipulos suos congregasset, carnem suam in specie panis, et sanguinem suum in specie uini se daturum, illis promisit, ut in Euangelio B. Ioannis continetur ,  et dicit: Panis, quem ego dabo uobis, caro mea est pro mundi uita. Iudei autem hec audientes, inter se litigabant, dicentes: Quomodo potest nobis dare carnem suam ad manducandum? Propter huiusmodi litigationem, et quia intellexit eos spiritualem intellectum non habere, sub certa assertione dixit eis: Amen, amen dico uobis, nisi manducaueritis carnem Filii hominis, et biberitis eius sanguinem, non habebitis uitam in uobis. Et: Qui manducat meam carnem, et bibit meum sanguinem, habet uitam eternam, et ego suscitabo eum in nouissimo die.

In his uerbis notandum est quod nemo potest habere uitam eternam, nisi manducauerit carnem ipsius, et biberit eius sanguinem, secundum hoc  quod ipse dixit. Sed ipse Christus noluit discipulos suos fallere, nec suum promissum exinaniri. Carnem uero suam et sanguinem suum in specie panis et uini in ultima cena, ut manducarent sine oris abhorritione, suis discipulis dedit. Sed quecunque uerba Christus dixit, certissima et uerissima sunt neque in aliquo fallunt. Multa enim dixit que uera sunt; que, si alius dixisset, nec uera esse uiderentur, nec crederentur.

Ille enim dixit: Ego sum ostium; per me si quis introierit, saluabitur . Ego sum pastor bonus . Ego sum panis uiuus; ego sum uitis, et uos palmites . Ego sum uia, ueritas et uita . Tanta enim est uis uerbi Dei atque uirtus, ut omnia, quecunque  dixit , quod nullum unquam fallit, nec preterit, sicut dixit Psalmista: Dixit, et facta sunt; mandauit, et creata sunt .

Et hoc notandum quod euangelista non posuit preteritum, sed presens; quamuis post passionem scriberet, intelligens et credens hoc quemadmodum Christus dixit, se esse, et est, et semper erit ; ita sua uerba, que Christus in cena protulit, coram suis discipulis, et eos docuit, eamdem uim in se retinent, quam habuerunt in apostolis in sacramento panis et uini, scilicet corporis et sanguinis Domini; et eamdem uim, et uirtutem, et efficaciam in Dei ministris retinebunt usque in finem seculi.

Postquam Dominus noster iehsu Christus, pro  Iudeorum litigio quod fiebat de carne sua, audiuit, et dixit eis: Nisi manducaueritis carnem Filii hominis et biberitis eius sanguinem, non habebitis uitam et eternam resurrectionem, ut promissio manducationis eius sacramenti non uideatur illis esse difficilis et inutilis, sed certa et utilissima; et, in presenti tempore susceptibilis in specie panis et uini, quam eis in cena dedit, et corpus suum distribuendum, asseruit, addit: Caro enim mea uere est cibus: et sanguis meus uere est potus .

Sed sunt quidam heretici qui credunt, audiendo uerbum Dei, se manducare carnem Filii hominis, et eius sanguinem bibere quasi Christus nesciret dicere, qui omnia scit: uerbum meum uere est  cibus, et sanguis meus uere est potus, aliud uerbum pro alio ponens.

Sed, cum hoc dixit: Caro mea uere est cibus, et sanguis meus uere est potus, non dixit, caro mea uere est auditus, uel intellectus; sed, operante spirituali gratia, caro mea uere est cibus, et sanguis meus uere est potus.

Et hoc proprie  Christus dixit, et certissimum est, de sacramento panis et uini, quod in cena eis tribuit; et quotidie a ministris Dei ordinatis hoc sacramentum super altare in Ecclesia Dei consecratur cum ipsius uerborum commemoratione. Sed, quia inde manducationis huius sacramenti utilitatem bene percipientibus ostendere  uoluit, addidit: Qui manducat meam carnem, et bibit meum sanguinem, in me manet, et ego in illo . Et: Qui manducat me, et ipse uiuet propter me. 

Et hec est uirtus huius sacramenti, et utilitas bene percipiendi, quod consequitur, fidelem scilicet eum in Deo manere, et Deum in eo. Et hic talis affert fructum multum, ut Ioannes testatur: Quia, sine me, ut dicit ipsa ueritas, nichil potestis facere .

Beatus uero Paulus huius tanti et tam certissimi sacramenti uim et utilitatem audiens et cognoscens et credens, suos discipulos instruere uerbis  et actibus uolens, nichil utile ad eorum salutem eis subtrahens, ut suis semper subsequentibus in memoria haberetur; in Epistola directa ad Corinthios scripsit dicens: Ego enim accepi a Domino, quod et tradidi uobis; quoniam Dominus noster iehsu Christus, in qua nocte tradebatur, accepit panem, gratias agens fregit et dixit: Accipite et manducate; hoc est corpus meum, quod pro uobis tradetur, hoc facite in meam commemorationem . Et hoc notandum est, quod Christus iussit discipulos hoc sacramentum in sui memoriam facere; et ut illi suis discipulis traderent, sicut ipsi ab eo accipiebant, ut memoria ipsius, et sue passionis per hoc sacramentum sempiterna in seculum seculi in fidelibus haberetur.  

Item: Similiter et calicem, postquam cenauit, dicens: Hic calix noui testamenti est in meo sanguine, hoc facite, quotiescunque biberitis, in meam commemorationem, quotiescunque enim manducabitis panem hunc, et calicem bibetis, mortem Domini annuntiabitis, donec ueniat. Itaque quicunque manducauerit panem hunc, et biberit calicem Domini indigne, reus erit corporis et sanguinis Domini . Sed si, ut heretici dicunt, panis et uinum consecratum nullam habent dignitatem, quare Apostolus poneret indigne accipientem panem consecratum corporis et sanguinis Domini esse reum? Quia, si quis panem simplicem comedat, reus esse corporis et sanguinis Domini  non dicitur, non creditur. Et ideo Apostolus , antequam quislibet, hoc sacramentum uidelicet panis et uini percipere uoluerit: Probet semetipsum, id est, purget seipsum a peccatis suis; et sic, de pane illo edat, et de calice bibat .

Item, ipse Apostolus reddit causam, quare percipiens purgatus a peccatis esse debet, cum dicit: Qui enim manducat et bibit indigne, iudicium sibi manducat et bibit, non diiudicans corpus Domini .

Item Apostolus approbans et affirmans hoc sacramentum panis et uini esse corpus Domini, quod Corinthiis ostenderat uerbo et facto, in Epistola  eis transmissa scripsit, dicens: Calix benedictionis, cui benedicimus, nonne communicatio sanguinis Christi est? Et panis, quem frangimus, nonne participatio corporis Domini est?  Non est in merito consecrantis, sed in uirtute et ueritate Spiritus sancti: Quoniam unus panis, unum corpus multi sumus, omnes, qui de uno pane participamus .

In hoc capite manifestat apostolus Paulus quod ipsemet hoc sacramentum, quod a Domino acceperat, faciebat. Similiter et ceteri apostoli. Item, Paulus apostolus in eadem: Conuenientibus uobis in unum, iam non est Dominicam cenam manducare:  unusquisque enim suam cenam presumit ad manducandum. Et: Alius quidem esurit, alius autem ebrius est . Sed conuenire in unum, et sua cibaria propria comedere, et nichil aliis largiri, sed inebriari, hec facta non sunt Dominicam cenam manducare. Apostolus reprehendendo Corinthios interrogans, dicit: Nunquid domos non habetis ad manducandum et bibendum, scilicet cibaria simplicia? Aut Ecclesiam Dei contemnitis, et confunditis eos, qui non habent?  Laudo uos in hoc quod simul conuenitis in unum in nomine Domini nostri Iesu Christi; non laudo uos in hoc, quia comeditis uestra propria cibaria, et confunditis eos qui non habent, sed esuriunt, non habentes quod manducent.

 Inde hoc apparet et manifestum est quod discipuli apostolorum, eos imitantes, huius sacramenti tractationem per uniuersum mundum memoriter peregerunt.

Et nos dicimus, et credimus, et omnis Romana Ecclesia a beato Petro et Paulo primum fundata, hoc dicit, et credit, quod omnis homo, qui in hoc sacramento fidem non habet, et in ceteris apostolorum traditionibus, sicut in baptismo, in confessione et penitentia, ceterisque apostolicis institutis, que fiunt in Ecclesia presenti, alienus est ab unitate sancte Ecclesie et catholice fidei, et segregatus a consortio sanctorum fidelium, uidelicet  preteritorum, et adhuc degentium et damnatus est in secula seculorum.



CAPUT XII. De sacramento baptismi.

Postquam expediuimus, licet indigni, de corporis et sanguinis Iesu Christi tractatu in catholica Ecclesia, per uniuersum mundum extensa, uniuersaliter celebrato, de baptismo incipiamus; et contra hereticorum errores baptismi aque inficiantes sacramentum, testimonia, que Spiritus sanctus nobis administrauerit, infringendo, auctoritates Noui Testamenti proferamus.

Dicunt enim quidam hereticorum quod hoc sacramentum baptismi aque, sine eorum manus impositione recipienti, ad salutem perpetuam consequendam,  nichil prodest adultis, nec etiam paruulis. Et hic error, inter ceteros errores, in quibus uolutantur latenter, maximus est. Habemus in Euangelio quod Ioannes Baptista, ut esset precursor Christi et uerus preco, ab omnipotente Deo missus est baptizare in aqua, ut ipsemet Baptista testatur, dicens,  Ioannes testatur in Euangelio: Non potest homo accipere quidquam, nisi fuerit ei datum de celo . : Qui misit me baptizare in aqua, ille mihi dixit: Super quem uideris Spiritum Dei descendentem, et manentem sicut columbam, ipse est, qui baptizat in Spiritu sancto .

Item, in baptismate Christi, aperti sunt celi, uox Patris audita est. Spiritus sanctus apparuit  . uide magnum et diuinum pietatis sacramentum. Tota enim Trinitas in baptismate Christi operata est, et dignata interesse. Pater auditur, Filius baptizatur, Spiritus sanctus apparet in specie columbe. Filio Dei baptizato, celi aperti sunt. Et quoniam tante dignitatis est institutio et sacramentum baptismatis, ideo Dominus ait in Euangelio Nicodemo: Amen, amen dico tibi, nisi quis natus fuerit denuo, non potest uidere regnum Dei . Item: Amen, amen dico tibi, nisi quis renatus fuerit ex aqua et Spiritu sancto, non potest uidere regnum Dei. Quod natum est ex carne, caro est, et quod natum est ex spiritu, spiritus est .

Audi, heretice: Duas oportet uos habere natiuitates,  carnalem scilicet et spiritualem: et testante diuino eloquio, qui caret natiuitate spirituali, non potest uidere regnum Dei, nec intrare in illud; sed spiritualis natiuitas non potest haberi, nisi carnalis habeatur. Quomodo ergo tu dicis malam esse carnalem natiuitatem, ad quam sequitur spiritualis natiuitas, que confert uidere regnum Dei, et intrare in illud, cum spiritualis sine carnali haberi non possit? Nunquam enim potest renasci, qui nondum est natus. Oportet itaque prius nasci, et postea renasci.

Habemus in Euangeliis quod Baptista Ioannes Spiritu sancto afflatus in desertum abiit, et penitentiam et baptismum aque, sibi aduenientibus  predicauit et prebuit. Unde Christus Ioannis baptismum aque sanctificare et confirmare uolens, ad eum ueniens, ab eodem baptismum aque in se accipere dignatus est, prebens omnibus fidelibus exemplum, sacramentum baptismi aque ad animarum salutem percipiendam, debere recipere, in quo, ab omnibus peccatis tam originalibus quam actualibus mundantur; et, sine quo, est fides uniuersalis Ecclesie quod omnis despiciens hoc sacramentum et accipere nolens, eternam uitam nullo modo mereri, nec consequi potest, ut Saluator noster iehsu Christus in Euangelio B. Ioannis testastur, dicens: Nisi quis renatus fuerit ex aqua et Spiritu sancto, non potest intrare in regnum Dei.

 Habemus etiam in Euangelio quod discipuli eius, eo iubente, ante passionem credentes in Filium Dei baptizabant, ubi dicit: Ut ergo cognouit iehsu, quia audierunt Pharisei, quod iehsu plures facit discipulos, et baptizat, quam Ioannes , reliquit Iudeam , etc.

Sed sciendum est quod Baptista Ioannes in nomine Domini, qui eum miserat, baptizabat. Sed Dominus noster iehsu Christus, quia a Patre de celis missus fuit, humano generi eternam salutem secum afferens, usum sacramenti baptismi discipulos suos docens, per uniuersum mundum eos mittens, iussit eos predicare regnum Dei et baptizare, addens, in nomine Patris, et Filii, et Spiritus  sancti , etc., ut in fine B. Matthei euangeliste inuenitur, apparens discipulis suis in monte, dixit eis: Ite, docete omnes gentes, baptizantes eos , etc. Et adiungit: Qui crediderit, et baptizatus fuerit, saluus erit; qui uero non crediderit, condemnabitur . Ex hac auctoritate bene intelligere possumus, quod nulli usus sacramenti baptismi incredulo, etiamsi susceperit, ad salutem proficit.

Dicunt etiam heretici, quod nulli, nisi proprio ore et corde hoc sacramentum petat, potest prodesse. Inde adducentes hunc errorem, quod paruulis baptismus aque nichil prosit.

Sed nos habemus in Euangelio B. Marci, quod Dominus iehsu Christus post resurrectionem suam  discipulis suis apparuit, et dixit eis: Euntes in mundum uniuersum, predicate Euangelium omni creature: qui crediderit et baptizatus fuerit, saluus erit .

In hoc loco non fecit aliquam exceptionem magnorum, uel paruulorum, masculorum, uel mulierum, cum dicit, omni creature. Et ideo fides est catholice Ecclesie per uniuersum mundum, in quacunque parte nomen Christi celebratur et creditur, siue sint paruuli, siue magni, siue uiri, siue mulieres, si hoc sacramentum baptismi receperint, sine dubio saluantur, et ab omnibus peccatis, siue ab originalibus, siue ab actualibus, cooperante gratia Spiritus sancti, mundantur et purificantur,  nisi in corruptionem peccati ceciderint post lauacrum baptismi antequam moriantur.

Quod dicunt de paruulis heretici in baptismo non posse saluari, contra hunc errorem dixit beatus Paulus in Epistola ad Corinthios: Si quis frater fidelis habet mulierem infidelem, et hec consentit habitare cum illo, non dimittat illam. Et, si qua mulier fidelis, habet uirum infidelem, et hic consentit habitare cum illa, non dimittat uirum. Sanctificatur enim uir infidelis per mulierem fidelem, et mulier infidelis, per uirum fidelem. Alioqui filii uestri immundi essent: nunc autem sancti sunt .

Apostolus dicit, filios fidelium parentum, esse mundos et sanctos; multo magis autem est credendum  quod immersione aque facta a ministris  et inuocatione nominis Patris, et Filii, et Spiritus sancti, paruuli baptizati in fide patrinorum creduntur mundari et saluari.

Unde habemus in Euangelio Matthei, quod filia mulieris Cananee fide matris sue salua facta est . Item habemus in Euangelio, quod quidam deferentes paralyticum ad Iesum, iacentem in lecto, non potuerunt eum adire pre turba ad eum stante in introitu domus; ut ponerent ante eum, et submiserunt paralyticum per tegulas ante eum, ut eum sanaret; Ipse uero respiciens fidem illorum  deportantium egro reddidit sanitatem. Item regulo Iesum causa pueri adeunte, a Domino audiuit: uade, et sicut credidisti, fiat  tibi, et sanatus est puer illius ex illa hora . Item filia defuncta principis Synagoge, rogatu patris, a Domino suscitata est . Item filius cuiusdam mulieris uidue, dum extra portam ciuitatis ad sepeliendum deferretur, fletu et ululatu matris Dominus misericordia motus, eum suscitauit, et matri sue reddidit.

Et idcirco his euangelicis auctoritatibus, et aliis quamplurimis testimoniis, que in apostolicis Scripturis continentur, uniuersalis Ecclesia per uniuersum mundum credit et tenet, quod fide patrinorum, per inuocationem sancte Trinitatis factam a ministris Ecclesie infantibus et pueris spiritualis gratia a Deo omnipotente in baptismo donatur, ut Paulus testatur, dicens: Ego plantaui, Apollo rigauit,  Deus autem incrementum dedit. Itaque, neque qui plantat, est aliquid; neque qui rigat, sed qui incrementum dat Deus . Et quia Apostolus dixit, dat Deus incrementum, unusquisque fidelis credere debet, ut, qualiscunque sit, qui baptizat cum inuocatione facta, scilicet in nomine Patris, et Filii, et Spiritus sancti, Deus det incrementum,  uidelicet spiritualem, hoc sacramentum recipienti,  sit paruulus uel magnus.

Unde Petrus in Actibus apostolorum dixit: Baptizetur unusquisque uestrum in nomine Domini nostri Iesu Christi, et accipietis donum Spiritus sancti .

Item dicis heretice, quia peccator baptizare  non potest: quomodo igitur baptizabant apostoli, qui peccatores erant, attestante Ioanne, et dicente: Si dixerimus, quoniam peccatum non habemus, ipsi nos seducimus, et ueritas in nobis non est .

Item dicis, quia per ministerium sacerdotis non datur Spiritus sanctus, quem te dare, mentiris. Et quomodo dicis, te dare Spiritum sanctum, cum ipse Spiritui sancto, in quantum potes, contradicis? Et cum sit solius Dei dare Spiritum sanctum?

Item in Actibus apostolorum habetur, quod apostoli imponebant manus super illos, et accipiebant Spiritum sanctum . Non dicitur,  quod darent; sed, per impositionem manuum eorum accipiebant homines Spiritum sanctum.

Item in Actibus apostolorum; Et descendebant uterque in aquam, Philippus et eunuchus; et baptizauit eum; et descendit Spiritus sanctus super eum .

Item de infantibus et paruulis in Euangeliis inuenimus, quia Dominus noster iehsu Christus talem paruulorum etatem probauit, ut dicit discipulis, offerentes ad se paruulos prohibentibus: Sinite paruulos uenire ad me; et nolite eis prohibere, uenire ad me; talium est enim regnum celorum . Quicunque ergo non crediderit paruulorum baptismum atque infantium  ad salutem uite eterne ualere, contra Euangelium credit, et est quasi qui contradicit, paruulos ad Christum uenire.

Item habemus in Epist. B. Pauli ad Corinthios quod in primitiua Ecclesia discipuli apostolorum pro mortuis baptizabantur, credentes eis conferre ad eorum salutem animarum. Dicit enim Apostolus: Si mortui non resurgunt, quid facient, qui baptizantur pro mortuis? Si omnino mortui non resurgunt, ut quid etiam baptizantur pro illis? ut quid et nos predicamus omni hora?   Si ergo fides primitiue Ecclesie apostolice erat, quod baptismus uiuorum pro mortuis salutem eternam illis mortuis conferebat; quod illi non audierant, non acceperant; et ideo pro illis baptizantur:  quanto magis fideles credere debent modo, quod fide patrinorum baptizati paruuli salutem eternam, et gratiam spiritualem consequentur. Et ista de baptismo sufficiant.



CAPUT XIII. De sacramento penitentie.

Diximus de sacramento baptismi quod est prima tabula post naufragium; ideo secundo loco post baptismum dicendum est de penitentia, quod sacramentum authentice, contra hereticam prauitatem confirmare nos oportet. A penitentia incipit predicatio Ioannis. Ait enim: Penitentiam agite: appropinquauit regnum celorum . Quod dixerat preco, id postea ipse Christus docuit  in principio sue predicationis, dicens: Penitentiam agite; appropinquauit enim regnum celorum . Et Petrus in Actibus apostolorum ad eos, qui in predicatione sua compuncti fuerant corde: Penitentiam, inquit, agite, et baptizetur unusquisque uestrum . Item Petrus: Penitemini igitur, et conuertimini, ut deleantur uestra peccata .

Sed quia in penitentia necessaria est interior cordis contritio, et oris confessio, et digna satisfactio iniuncta a presbytero, de unoquoque exempla proferamus. Quod interior cordis contritio sit necessaria, habemus ex auctoritate Psalmiste dicentis: Cor contritum et humiliatum, Deus, non despicies . Contritio enim est compunctio  cordis, que nascitur ex recordatione preteritorum malorum, ut in Euangelio: Et recordatus est Petrus uerbi Iesu, quod dixerat: Priusquam gallus cantet, ter me negabis: et egressus foras, fleuit amare . Ecce, quomodo compunctus est corde: recordans enim mali preteriti, ad lacrymas recurrit.

Item necessaria est oris confessio, que duobus modis dicitur, confessio Dei et peccatorum. Confessio Dei est, de qua Dominus in Euangelio: Qui confitebitur me coram hominibus, confitebor et ego eum coram Patre meo . Confessio peccatorum est, de qua in psalmo Dauid: Confitemini  Domino, quoniam bonus: quoniam in seculum misericordia eius . Bonum dixit Dominum, et misericordem; quia, si quis confiteatur, paratus est misereri. Eius namque misericordias preuidebat de longinquo per Spiritum sanctum, cum dicebat: Misericordias Domini in eternum cantabo . Item: Misericordiam et iudicium cantabo tibi, Domine . Item: Misericordie tue multe, Domine . Item Dauid: Dixi, confitebor aduersum me, iniustitiam meam Domino . Confessio etenim est proprii actus cum sui accusatione exsecratio. Unde illud: Iustus prior accusator est sui . Et Iacobus in Epist. canonica: Confitemini alterutrum peccata uestra, et orate  pro inuicem, ut saluemini . Et Paulus apostolus: Corde creditur ad iustitiam, ore autem confessio fit ad salutem . Ecce habemus ex auctoritate Iacobi, quod peccata nostra confiteamur. Et non dixit: Confitemini soli Deo, sicut dicit hereticus, sed, confitemini alterutrum. Et, quod sacerdotibus debeamus confiteri, dicit Dominus in Euangelio: uade, et ostende te sacerdoti . Et Iacobus: Infirmatur quis in uobis, inducat presbyteros Ecclesie, et orent super cum .

Quod item satisfactio sit necessaria habetur in Euangelio, ubi Lucas ait: Facite fructus dignos penitentie . Nota: Facere dignos fructus,  dignos penitentie, nichil aliud est quam dignam agere satisfactionem iniunctam a presbytero. Satisfactio est sententia uel iudicium, quod a sacerdote datur penitenti super peccatum. Et hoc est iudicium, de quo dictum est: Non iudicabit Dominus bis in id ipsum . Et Paulus: Si nos ipsos iudicaremus, non utique iudicaremur . Et Petrus: Iam tempus est, ut incipiat iudicium a domo Domini .

Et hec est potestas, quam Dominus dedit hominibus, scilicet potestas ligandi et soluendi. Dicit namque ipsa ueritas: Quorum remiseritis peccata, remittuntur eis; et quorum retinueritis, retenta sunt . Sicut enim in ueteri Testamento leprosi iubebantur ostendere se sacerdotibus, ut discernerent  qui essent mundi uel immundi; ita et nunc pro officio suo sacerdos, cum audierit peccatorum uarietates, sciat quis ligandus sit uel quis soluendus. Item postquam Christus Lazarum suscitauit, ait discipulis: Soluite eum ; uoluit Dominus, ut quem suscitauerat, ipsi soluerent et solutum ostenderent. Et ita Deus dimittit peccata per ministrum. Cum enim Deus dimittat peccata, et homo dimittat; aliter  Deus, et aliter homo. Deus, ex semetipso; quia per semetipsum, quando uult, peccata dimittit; homines, non ex se, sed ex gratia in eis et per eos operante. Et ita uerum est quod Deus solus peccata dimittit, sicut  ipse dicit in propheta: Ego sum, qui deleo iniquitates, et peccata populi . Item: Ipse est, qui facit mirabilia magna solus . Et non negatur quin et homines mirabilia faciant, Sed, non ex se sicut Deus. Item: Nemo bonus, nisi solus Deus , quia ex se bonus; nec tamen negamus bonos homines esse. Et sicut homines peccata dimittunt, non ex se, sed Deus dimittit per ministerium eorum.

Sed dicis, aliquem posse seruari sine confessione, et obiicis illam auctoritatem, qua dicitur: Quacunque hora peccatori ingemuerit, saluus erit . Ad quod dicendum est, quia uere inuisibilis sacerdos, scilicet Deus, eum qui uult confiteri, sed non potest, soluit a delicto pene eterne per  cordis contritionem: sed, quandiu potest, nisi ore confiteatur, non absoluit. Est namque certum, quod ille, qui habet cor contritum, uult confiteri; sed istam bonam uoluntatem potest deserere. Non enim uult homo, dum est in hac uita, quod non possit nolle. Et si, hac uoluntate amissa, nollet confiteri, et tunc moreretur, nullum dubium est eum damnari pro illo peccato quod confiteri noluit: nullum enim peccatum impunitum: aut enim homo punit, aut Deus. Apparet igitur quod solus Deus dimittit peccata, uiuificando interius per gratiam; et quod sacerdos dimittit, non intus uiuificando, sed a debito futuro eterne pene absoluendo, per eam, quam iniungit, satisfactionem. Quod uero dicis: Peccator,  quacunque hora ingemuerit, saluus erit, de eis dictum est, qui, instante periculo mortis, tempus satisfactionis habere non possunt. Ac si diceret: Peccator, quacunque hora in hac uita uere penituerit, in futura uita non peribit. uel, de omnibus potest diei: Quacunque hora ingemuerit, saluus erit; quia tunc peccantis salus incipit.

Sed postquam diximus de his, que in penitentia consideranda sunt, dicendum est, quid sit penitentia. Pentientia enim est, perpetrata mala plangere, et plangenda non committere. Nam, qui sic acta deplorat, ut alia tamen committat, adhuc penitentiam agere aut ignorat, aut dissimulat. Item irrisor est, non penitens, qui adhuc agit quod penituit; nec uidetur Deum querere subditus, sed subsannare  superbus. Isaias peccantibus dicit: Lauamini, mundi estote . Lauatur, et mundus est qui preterita plangit, et plangenda iterum non admittit. Et hec est uera penitentia, de qua Dominus in Euangelio: Maius est gaudium in celo angelis Dei super uno peccatore penitentiam agente, quam supra nonaginta nouem iustos, qui non indigent penitentia . Non quod sit aliquis a Deo iustus, qui non indigeat penitentia, sed, qui non indigent, id est qui estimant se non indigere. Et hoc est, quod adhuc retinent heretici de supercilio Phariseorum. Ipsi sunt enim, de quibus Salomon ait: Letantur, cum male fecerint, et exsultant in rebus possimis . Hec, que diximus, ad presens negotium de penitentia sufficiant.



CAPUT XIu. De impositione manuum.


Post tractatum penitentie, sequitur de manuum impositione; quod consolamentum uocant: quam heretici manuum impositionem contra Dominica precepta et apostolorum instituta agere inuicem usurpant. Quomodo, et a quibus personis fiat, et quid de eo sentiant primum est dicendum. Modus consolamenti talis est: Ille, qui dicitur prepositus, uel episcopus, uel diaconus nominatus est rector aliorum hereticorum sibi subiectorum. Et quando uolunt facere consolamentum alicui uiro, uel mulieri, ille qui maior et ordinatus dicitur, ablutis manibus, et omnes similiter illi qui adesse uolunt, lotis manibus, librum Euangeliorum  in manibus suis tenens, eum uel eos, qui ad recipiendum consolamentum conueniunt, admonet ut in eo consolamento omnem suam fidem, et spem salutis animarum suarum in Deo et in illo consolamento ponant. Et sic super capita eorum libro posito, Orationem Dominicam septies dicunt; et deinde beati Ioannis Euangelium, ab In principio incipientes, usque ad hunc locum Euangelii quod dicit, Gratia et ueritas per Iesum Christum facta est , omnibus audientibus, dicit. Et sic finitur illud consolamentum.

A quibus personis fit, dicamus. Scilicet ab illis, qui inter eos ordinati dicuntur. Si ipsi defuerint, ab illis qui consolati dicuntur suppletur; et,  si uiri non adsint, mulieres tantum infirmis faciunt.

Quid de eo sentiant, dicamus. In illo enim generaliter omnes saluandi fidem suam et spem habent; et omnium remissionem suorum peccatorum, et emundationem suorum delictorum, absque satisfactione aliqua, in eo se consequi credunt, si statim morte deficiunt. Et non solum ueniam de uenialibus peccatis, que commiserunt, sed et de criminalibus perpetratis dari in eo sibi a Deo credunt. Dicunt etiam, quod nemo magnus uel paruus, uir, siue mulier, nisi illud consolamentum ab ipsis consolatis receperit, celeste regnum et angelorum societatem aliquo opere, uel beneficio, uel contemplatione religionis, nec etiam martyrio, et si ab omnibus, quod est impossibile, peccatis et delictis se  abstineat, consequi potest.

Credunt etiam hoc, quod si ille, qui facit illud consolamentum, in aliquo peccatorum, que ipsi criminalia uocant, lapsus fuerit: sicut est comedere carnem, aut ouum, uel caseum, uel interficere auem, uel aliquod animal, preter repentia; uel etiam illa peccata, que Ecclesia Romana criminalia, nominat, ueluti homicidium, adulterium, fornicationem, immunditiam, furtum, falsum testimonium, periurium, rapinam, consolamentum illius recipientibus nichil prodest. Dicunt enim eum talem sic lapsum, Spiritum sanctum non habere: et quod non habet credunt non posse alicui dare. Imo eumdem credunt iterum oportere illud consolamentum recipere ab alio, si saluari desiderat,  et hoc uniuersaliter de omnibus, tam uiris, quam mulieribus lapsis ita oportere fieri, ut dictum est.

Romana uero apostolica Ecclesia omnia ista prefata que ab hereticis conficiuntur, pessimos et mortales errores esse multis auctoritatibus iudicat, quia non sunt a talibus personis facta a quibus fieri debent, neque a Iesu Christo institutum est neque ab apostolis, neque in tempore eorum factum est. Habemus et in Euangeliis quod Dominus iehsu Christus et Saluator noster, pueris ad se delatis et etiam egris, imponebat manus super eos; et benedicebat eis, et sanabantur. Et hoc officium non inuenimus, ut alicui discipulorum daret ante passionem, quousque a mortuis resurrexit. Sed post resurrectionem potestatem baptismi, et manus imponendi  in nomine Domini tantum apostolis ordinatis dedit et concessit, ut qui ab eis ordinati fuerint, eamdem potestatem baptizandi et manus imponendi habebant, uidelicet quos Deus elegerit, et ipsi dignos iudicauerint. Unde habemus in Actibus apostolorum, quod beatus Petrus Simoni Mago offerenti pecuniam sibi, et petenti Spiritum sanctum dandi talem potestatem dari sibi, ut cuicunque ipse imponeret manus, Spiritum sanctum acciperet, respondit: Non est tibi sors, neque pars in sermone isto, quia estimasti donum Dei pecunia possideri. Sed roga Deum, et age penitentiam ab hac tanta nequitia tua, que in cor tuum ascendit . Et ita illum indignum huius diuini officii respuendo esse iudicauit.

Habemus etiam in eodem libro quod apostoli per  omnes ciuitates, in quibus nomen Domini nostri Iesu Christi celebrabatur et Christiani fideles persistebant presbyteros et diaconos,  eadem diuina sacramenta peragenda eis ordinabant. uerbi gratia: Cum constituissent illis per singulas Ecclesias presbyteros . Item in eodem, cum Paulus uellet ab Asia ire Ierosolymam, transiens per Ecclesias, in quibus presbyteros et episcopos ordinauerat, uenit Miletum, et mittens Ephesum, uocauit maiores natu Ecclesie, dixitque eis: Attendite uobis et uniuerso gregi, in quo uos Spiritus sanctus posuit episcopos, regere Ecclesiam Dei, quam acquisiuit sanguine suo . Et postquam Dominus noster iehsu Christus apostolos elegit, et post eius ascensionem apostoli per uniuersas  Ecclesias episcopos et presbyteros, et etiam diaconos, ad peragenda omnia diuina msyteria constituerunt, et eamdem potestatem et traditionem quam ipsi a Christo acceperant illis a se ordinatis concedebant: quisquis contra hanc apostolicam traditionem facit et credit, multum errat et mortem sibi operatur. Unde apostolus Iacobus ait: Qui totam legem seruauerit, offendat autem in uno, factus est omnium reus . Item Paulus: Modicum fermentum totam massam corrumpit . Et contra personas hereticorum ista sufficiant.

Item contra modum consolamenti eorum: heretici dant illud consolamentum tam magnis quam paruis, uiris ac mulieribus, quod nunquam ab apostolis,  nec inter discipulos eorum factum fuit, neque mandatum fuisse ab eis inuenitur. Item apostoli, quos ordinare uolebant predicatores, presbyteros, uel diaconos super populum manus tantum imponebant: de aliis non inuenimus in sacra Scriptura, nisi quod predicabant, et baptizabant eos, cum inuocatione Spiritus sancti; ut Dominus noster iehsu Christus eos docuerat, et eis mandauerat, ut dicitur: Ite, docete omnes gentes, baptizantes eos in nomine Patris, et Filii, et Spiritus sancti . Sed formam et modum dedit eis: qui usque hodie in Ecclesia assidue retinetur. Unde ualde assidue mirandum est a quo talis consolamenti consuetudo hereticorum habuerit initium, uel sumpsit exordium, quia, neque a prophetis, neque a Christo,  neque ab apostolis, neque ab apostolicis uiris apostolorum successoribus, initium habere uidetur; quia multum discrepat a dictis et a factis, et a scriptis omnium istorum. Et ideo credendum est ut sit de illis de quibus apostolus Paulus in Epistola ad Timotheum scripsit: Erit tempus, cum sanam doctrinam non sustinebunt, sed ad sua desideria coaceruabunt sibi magistros prurientes auribus, et a ueritate quidem auertentur .

Item isti non dicta prophetarum, nec traditiones apostolorum, nec mores uirorum apostolicorum, nec etiam scripta sanctorum Patrum credere, nec obedire uolunt. Ipsi heretici, omnes homines, cuiuscunque uite sint, qui illud consolamentum ab eis non acceperint, damnatos esse iudicant. Et in hoc  contradicunt uerbo Domini nostri Iesu Christi, qui suis discipulis dixit: Nolite iudicare, et non iudicabimini; nolite condemnare, etc. . Et ideo possunt esse de illis de quibus subiunxit: In quo iudicio iudicaueritis, iudicabimini; et in qua mensura mensi fueritis, remetietur uobis . Et quia iudicant et condemnant omnes alios qui de illis non sunt, condemnatio et iudicium suum, Deo uolente, erit super capita eorum. Item consilia beati apostoli Pauli non attendunt, neque obediunt, qui dicit: Nolite ante tempus iudicare, quoadusque ueniat Dominus, qui et illuminabit abscondita tenebrarum et manifestabit consilia cordium . Et in alio loco: Dominus nouit qui sunt eius .



CAPUT Xu. De esu carnium, et aliarum quarumdam rerum.


Omnium hereticorum est fides, quod nullus post suum consolamentum receptum, si carnem, uel caseum, uel oua comederit, possit saluari, nisi penitentiam receperit ab eis, et post et ab eis reconsoletur. Sed contra tantum errorem destruendum testimoniis Euangeliorum, et etiam apostolorum, et Epistolarum et Actuum obuiare conemur.

Habetur namque in Euangelio, quod Dominus dixit discipulis suis: In quamcunque domum intraueritis, manete edentes et bibentes que uobis apponentur . Nullam ciborum exceptionem, scilicet carnium, uel aliarum escarum fecit  eis, sed uniuersaliter dixit: Quecunque uobis apponentur, manducate. Item in Euangelio secundum Mattheum inuenitur quod dixit: Non quod intrat in os, coinquinat hominem; sed que procedunt de ore, hec sunt que coinquinant hominem. Quia de corde procedunt homicidia, adulteria, furta, falsa testimonia, etc. . Item habemus in Euangeliis, quod iehsu Christus Dominus in Cena cum discipulis suis agni paschalis carnem comedit, sicut Lucas in Euangelio scripsit manifeste: uenit autem dies azymorum, in qua necesse erat occidi Pascha: Et misit Petrum et Ioannem dicens: Euntes parate nobis Pascha, ut manducemus. At illi dixerunt: Ubi uis, paremus tibi comedere Pascha? etc. Dicit tibi Magister: Ubi est diuersorium,  ubi Pascha cum discipulis meis manducem? etc. Euntes autem inuenerunt; sicut dixit illis, et parauerunt Pascha. Et cum facta esset hora, discubuit, et duodecim cum eo; et ait illis: Desiderio desideraui hoc Pascha manducare uobiscum antequam patiar. Dico enim uobis, quia ex hoc non manducabo illud, donec impleatur in regno Dei . Et ceteri euangeliste similia uerba his scripserunt . Ecce quam manifeste euangeliste, scripserunt quod Christus comedit Pascha; et illud Pascha, quod necesse erat occidi, erat agnus paschalis de quo preceperat Dominus Moysi . Et Christus comedit agnum paschalem; et ille agnus, erat caro: ergo Christus comedit carnem. Quare ergo, heretice, prohibes comedere carnem?

 Item Paulus dicit in Epistola ad Corinthios: Omne quod in macello uenit, manducate, nichil interrogantes propter conscientiam. Si quis infidelium uocat uos ad cenam, et uultis ire, quod uobis apponitur manducate, nichil interrogantes propter conscientiam. Si quis autem dixerit: Hoc immolatum est idolis, nolite manducare, propter illum qui indicauit, et propter conscientiam; conscientiam autem dico non tuam, sed alterius .

Item paulus ad Timotheum: Omnis creatura Dei bona; et nichil reiiciendum, quod cum gratiarum actione percipitur. Sanctificatur enim per uerbum Dei et orationem . Et nos scimus et credimus quod Christus, qui est uerbum et sapientia Dei  Patris, ad nichil aliud uenit in mundum, carne assumpta de utero uirginis, nisi ad salutem animarum. Hec supra scripta non fecisset nec fieri iussisset, si esset iudicium et damnatio animarum fidelium. Nec etiam apostoli et spirituali sapientia imbuti imitatores Christi effecti facerent, neque scripsissent: neque comederent comestionem carnis, uel aliorum ciborum, si scirent esse damnabile peccatum manducantibus. Item Paulus ad Romanos: Infirmum autem in fide assumite, non in disceptationibus curationum. Alius enim credit se manducare omnia. Qui autem infirmus est, olus manducet. Is qui manducat, non manducantem non spernat; et qui non manducat, manducantem non  iudicet. Deus enim illum assumpsit. Tu quis es, qui iudicas alienum seruum? Domino suo stat, aut cadit. Stabit autem: potens est enim Deus statuere illum, etc., usque ad finem capit. . Debemus autem nos firmiores, imbecillitates infirmorum sustinere, et non nobis placere . Apostolus autem infirmum in fide uocat illum qui iudicat et damnat manducantem carnem, bibentem uinum. Et est pessimus error iudicare seruum Dei, cum Deus dicat: Nolite iudicare, et non iudicabimini. nolite condemnare, et non condemnabimini .

Sed quod dicit: Bonum est non manducare carnem, et non bibere uinum ; non est preceptum, sed consilium datum consilium datum illis, qui carnes suas uolunt affligere, ne incidant in tentationes demonum,  si non credunt homines per carnis comestionem esse damnatos. Et iterum dicit Apostolus ad Colossenses: Nemo uos iudicet in cibo, aut in potu, etc.  Et iterum Apostolus ad Titum: Omnia munda mundis; coinquinatis autem, et infidelibus nichil mundum . Item: Inquinate sunt et eorum mens et conscientia . Audite me, omnes, et intelligite: Nihil est extra hominem, introiens in eum, quod possit eum coinquinare; sed, que de homine procedunt, illa sunt que coinquinant hominem .



CAPUT XuI. De resurrectione mortuorum.

Postquam diximus de ciborum comestione, dicamus de mortuorum resurrectione. Heretici namque  Sadduceorum errorem imitantes, corporum mortuorum,  hominum, resurrectionem destruunt.

Sed audiant Christum ita dicentem: Erratis nescientes Scripturas, neque uirtutem Dei. In resurrectione enim, neque nubent neque nubentur; sed erunt sicut angeli Dei in celo. De resurrectione autem mortuorum non legistis quod dictum est a Deo dicente uobis: Ego sum Deus Abraham, et Deus Isaac, et Deus Iacob. Non est Deus mortuorum, sed uiuorum . Item in eodem Mattheus: Et monumenta aperta sunt, et multa corpora sanctorum, qui dormierant, resurrexerunt. Et exeuntes de monumentis post resurrectionem eius, uenerunt in sanctam ciuitatem, et apparuerunt multis . Audis, heretice, corpora  surrexisse.

Item: Dominus in Euangelio secundum Ioannem: Nolite mirari hoc, quia uenit hora, in qua omnes qui in monumentis sunt, audient uocem Filii Dei; et procedent, qui bona egerunt in resurrectionem uite; qui uero mala egerunt, in resurrectionem iudicii . Item in eodem: Cum autem uenerit Filius hominis in maiestate sua, et omnes angeli cum eo, tunc sedebit super sedem maiestatis sue, et congregabuntur ante eum omnes gentes; et separabit eos ab inuicem sicut pastor oues ab hedis, etc. 

Et non solum resurrectio mortuorum euangelicis testimoniis confirmatur, sed etiam Paulus in epistolis  suis disputando de resurrectione multa locutus est ad Corinthios: Si autem Christus predicatur, qui a resurrexit a mortuis, quomodo dicunt quidam in uobis, quoniam resurrectio mortuorum non est? Si autem resurrectio mortuorum non est, neque Christus resurrexit. Si autem Christus non resurrexit, inanis est ergo predicatio nostra, inanis est et fides nostra .

Sed hic heretici obiiciunt: Quoniam caro et sanguis regnum Dei possidere non possunt  Hoc autem non dixit Apostolus de substantia carnis et sanguinis, sed, de operibus carnis et sanguinis: quod exponit Apostolus in sequentibus dicens: Neque corruptio incorruptionem possidebit .

Apostolus uidens Corinthios esse seductos in hoc  errore uolens eos de resurrectione certificare, scripsit eis: Seminatur in corruptione, surget in incorruptione; seminatur in ignobilitate, surget in gloria; seminatur in infirmitate, surget in uirtute; seminatur corpus animale, surget corpus spirituale. Si est corpus animale, est et spirituale . Item Paulus ad Thessalonicenses: Nolumus autem uos ignorare, fratres, de dormientibus, ut non contristemini, sicut et ceteri, qui spem non habent. Si enim credimus quod iehsu mortuus est, et resurrexit, ita et Deus eos, qui dormierant, adducet cum eo. Hoc enim uobis dicimus in uerbo Domini, quia nos qui uiuimus, qui residui sumus, in aduentu Domini non preueniemus eos qui dormierunt.  Quoniam ipse Dominus in iussu, et in uoce angeli, et in tuba Dei descendet de celo; et mortui, qui in Christo sunt, resurgent primi, etc.  Item Paulus ad Philippenses. Nostra autem conuersatio in celis est; unde et Saluatorem exspectamus Dominum nostrum Iesum Christum, qui reformabit corpus humilitatis nostre configuratum corpori claritatis sue, secundum operationem uirtutis sue . Item Mattheus in Euangelio: Dico autem uobis, quia multi ab Oriente et Occidente uenient et recumbent cum Abraham, et Isaac, et Iacob in regno celorum. Filii autem regni eiicientur in tenebras exteriores: ibi erit fletus, et stridor dentium . Si fletus oculorum erit ibi, qui pertinet ad carnem, et  stridor dentium, qui ossa demonstrat, uera est ergo eorumdem membrorum que ceciderant resurrectio.



CAPUT XuII. De inuocatione sanctorum et precibus pro defunctis.

Contra quorumdam hereticorum peruersam opinionem, qui asserunt sanctos et eorum orationes uiuis adhuc in mundo pro Christo certantibus non prodesse, nec defunctos uiuorum beneficiis et orationibus releuari, fidem nostram et omnium Catholicorum doctorum Ecclesie Dei auctoritatibus muniamus.

Aliquando orant uiui pro defunctis, et mortui pro uiuis, ut habetur in Euangelio secundum Lucam. Sic enim diues ad Abraham: Rogo te,  Pater, ut mittas eum in domum patris mei: habeo enim quinque fratres, ut testetur illis, ne et ipsi ueniant in locum hunc tormentorum . Hic diues erat sepultus in infernum, et tamen orabat pro uiuis. Quid ergo dicendum est de sanctis, qui consecuti sunt misericordiam, et, non suam, sed aliorum desiderant salutem, et saluti futurorum electorum exaltantur? Et Ioannes in Apocalypsi: Et alius angelus uenit, et stetit ante altare, habens thuribulum aureum in manu sua; et data sunt ei incensa multa, ut daret de orationibus sanctorum omnium super altare aureum, quod est ante thronum. Et ascendit fumus incensorum de orationibus sanctorum, de manu angeli coram Deo. Audis quia sancti orant, et si orant, pro se, uel  pro aliis orant. Pro se non orant, quia, non habent necesse, nec egent augmento alicuius uirtutis. Ergo pro aliis orant. Et si pro aliis, ergo pro reprobis, uel saluandis. Sed non pro reprobis, quia sic ait Ioannes in Apocalypsi: uidi subtus altare animas interfectorum propter uerbum Domini et propter testimonium, quod habebant, et clamabant uoce magna dicentes: Usquequo, Domine, sanctus et uerus non iudicas et uindicas sanguinem nostrum de his qui habitant in terra?  Et Dominus in Genesi ad Cain: uox sanguinis fratris tui Abel clamat ad me de terra . Et de Abel Paulus: Et per illam defunctus adhuc loquitur . Patens est ergo  quod non implorant pro reprobis, de quibus expostulant uindictam. Ergo orant pro saluandis, uiuis uel defunctis: et si defuncti pro uiuis, patens est, quod multo magis uiui pro defunctis.

Sed defunctorum tria sunt genera. Sunt quidam ualde boni, qui in ipsa dissolutione coniunguntur Deo in celestibus, et sine pene conflictu, gaudium percipiunt eternum, ut Petrus, Ioannes et alii. Et hi precibus non possunt iuuari, quia non egent iuuamine. Quibus Dominus ait: Gaudete quod nomina uestra scripta sunt in celis ; et latro, cui Dominus: Hodie mecum eris in paradiso . Item, sunt quidam ualde mali: qui peccantes ad mortem, uel existentes in criminalibus, non sunt conuersi per penitentiam. Et  hi suscipientes mortem primam, suscipiunt et secundam, de qua Ioannes in Apocalypsi: Qui uicerit, non ledetur a morte secunda , id est morte perpetua. Et hi non possunt liberari interuentu sanctorum, nec aliquo beneficio, quia in inferno nulla est redemptio, et ipse Deus dedignatur exorari pro talibus. Item, sunt quidam nec ualde boni, nec ualde mali, qui post commissa, penitentia ducti, confessi sunt peccata sua: sed, satisfactione nondum peracta, ingrediuntur uiam uniuerse carnis. Et hi non damnantur, nec statim saluantur, sed puniuntur sub exspectatione percipiende salutis. Et hi iuuantur orationibus et beneficiis, pro quibus Deus non respuit preces, quia non peccauerunt ad mortem. Unde Ioannes in Epistola  prima: Hec scribo uobis, ut sciatis, quoniam uitam habetis eternam. Quia creditis in nomine Filii Dei. Et hec est fiducia quam habemus ad eum, quia quecunque petierimus secundum uoluntatem eius, audit nos. Et scimus quia audit nos quidquid petierimus. Scimus quoniam habemus petitiones quas postulamus ab eo. Qui scit fratrem suum peccare peccatum non ad mortem, petat; et dabit ei uitam peccanti non ad mortem. Est peccatum ad mortem, non pro illo dico, ut roget quis . Item, sunt peccantes ad mortem, de quibus Iudas in Epistola Canonica : Quibus procella tenebrarum conseruata est in eternum.

Diximus pro quibus sit orandum, et etiam auctoritate Ioannis probauimus. Item, quod uiuorum  oratio profuerit defunctis, in Actibus apostolorum  Eiectis autem omnibus foras, Petrus ponens genua sua orauit: et conuersus ad corpus dixit: Tabitha, surge. At illa aperuit oculos suos, et uiso Petro, resedit. Dans autem illi manum, erexit eam. Et cum uocasset sanctos, et uiduas, assignauit eam uiuam . Item Martha ad Iesum: Domine si fuisses hic, frater meus non fuisset mortuus . Item in libro Machabeorum: At uero fortissimus Iudas, facta collatione, duodecim millia drachmas argenti misit Ierosolymam, offerri pro peccatis mortuorum sacrificium, bene et religiose de resurrectione cogitans. Nisi enim eos qui ceciderant, resurrecturos speraret, superfluum uideretur et uanum orare pro mortuis,  et quia considerabat quod hi qui cum pietate dormitionem acceperant, optimam habebant repositam gratiam. Sancta ergo et salubris est cogitatio pro defunctis exorare, ut a peccatis soluantur . Et cum apud ueteres esset consuetudo, et rectum uideretur, orare pro mortuis, quia statim non poterant saluari, sed sub exspectatione ad infernum descendebant. Quid dicemus de his qui statim possunt saluari?

Item sunt qui dicunt neminem posse saluari, qui non peniteat, nisi in articulo mortis, nec pro eo esse orandum. Sed audiant quid dicat Dominus latroni, ad ultimum penitenti, et satisfacere non ualenti: Hodie mecum eris in paradiso : Item: Quacunque hora peccator ingemuerit, saluus erit . Sed dicis facere te posse saluari peccatorem sine penitentia et satisfactione. In quo notatur, quia diuine potentie detrahere conaris, cum Dominus dicat in propheta: Ego sum, qui deleo iniquitates et peccata populi . Sed peccatum huius peccatoris, quem te saluare affirmas, non delet Deus, cum non peniteat. Caue ergo ne de cetero aliquid tam detestabile presumas dicere.



CAPUT XuIII. De iuramento.

De iuramento agamus, et quod iuramentum licitum, et quod illicitum, authentice, de thesauro Scripturarum proferamus. Ait namque Moyses in  Genesi: Locutus est Dominus ad Abraham dicens: Per memetipsum iuraui, dicit Dominus; quia fecisti rem hanc, etc.  Item Moyses ad populum Isrel: Dominum Deum tuum time; et per nomen illius iurabis . Ecce audis, heretice, prophetam Moysen attestantem, quod Deus testatur in Euangelio dicens: Nolite iurare, neque per celum, neque per terram . Iurare per creaturas prohibebat Dominus, qui per semetipsum iurauit ad Ne, et ad Abraham. Unde Moyses dicit: In nomine Dei tui iurabis . Item: Reddes Domino iuramenta tua . Et Dominus: Non periurabis in nomine meo . Et Moyses huic dicto concordat dicens: Non periurabis in nomine Domini  Dei uiui. Item Abraham ad seruum suum: Iura mihi per Deum celi. Ecce per Creatorem, et non per creaturam uoluit Abraham iurari, cui Dominus per semetipsum iurauerat; cognouit, per ipsum debere iurari. De quo iuramento Zacarias: Iusiurandum, quod iurauit ad Abraham patrem nostrum, daturum se nobis . Et Habacuc: Suscitans suscitabis arcum tuum: iuramenta tribubus, que locutus es . Et Dauid in Psalmo: Semel iuraui in sancto meo si Dauid mentiar, semen eius in eternum manebit . Item Dauid: Qui iurat proximo suo, et non decipit, etc.  Item Dauid: Iurauit Dominus, et non penitebit eum . Non tantum iurauit, sed etiam iurasse non  penituit. In quo probatur, illud iuramentum non esse malum. In commendatione enim operis, designatur certum opus factoris.

Item in libro Ecclesiastici: Ideo iureiurando fecit illum Dominus crescere in plebem suam . Item patet ad Corinthios. Ego autem testem Deum inuoco in animam meam . Item: Testificor coram Deo . Item Paulus: Non segnes efficiamini, uerum imitatores eorum qui fide et patientia hereditabant promissiones. Abrahe namque promittens Deus, quoniam neminem habuit per quem iuraret maiorem, iurauit per semetipsum, dicens: Nisi benedicens benedicam te, et multiplicans multiplicabo te. Et sic longanimiter  ferens, adeptus est repromissionem. In quo uolens Deus abundantius ostendere pollicitationibus immobilitatem consilii sui, interposuit iusiurandum; ut per has duas res immobiles, quibus impossibile est, mentiri Deum, fortissimum solatium habeamus, qui confugimus ad tenendam spem . Item Petrus in Actibus apostolorum de Dauid: Propheta igitur cum esset, et sciret quia iureiurando iurasset illi Deus, de fructu lumbi eius sedere super sedem eius prouidens, locutus est de resurrectione Christi .

Sed obiicis, heretice, illud quod Dominus in Euangelio ait: Nolite iurare omnino: neque per celum, neque per terram . Hic prohibet iurare per creaturas, quia non est adducenda in testimonium  iuramenti creatura, sed Creator. Sed si peccatum est iurare per Creatorem, et Deus iurauit: ergo peccauit.

Item obiicis: Sit sermo uester, est, est; non, non.  uide qui hoc uerbum, sum, es, habeat significare. Ostendit enim diuinam essentiam, sicut ait Dominus ad Moysen: Ego sum, qui sum . Item Dominus ad Moysen: Si quesierint nomen meum, dices ad eos: qui est, misit me ad uos . Item in Apocalypsi; Ego sum alpha et omega . Ecce, hoc uerbum est diuinam ostendit essentiam, que proprie est; et a qua quidquid est, habet suum esse. Et, qui dicit, est, Deum inducit in testimonium. Et, si falsus est, qui dicit, proferendo est, in uanum assumit  nomen Domini Dei; quod Dominus prohibet dicens: Non assumes nomen Domini Dei tui in uanum . Sed, cum Dominus dixerit: Sermo uester sit, est, est, non, non, docet, ut, quorum concordat uita, eorum concordent et uerba.

Item obiicis: Sed si aliquid amplius est, a malo est . Nota, hoc dictum est, a malo est; non dixit, malum est, sed a malo est, id est ab incredulitate. Sed, heretice, audi; proximum tuum debes diligere, sicut te ipsum, Domino dicente: Diliges proximum tuum sicut teipsum. Item Ioannes: Qui non diligit fratrem suum, quem uidet, Deum, quem non uidet, quomodo potest diligere? . Sed tu solummodo dicis fratres tuos,  heretice prauitati consentientes: quod nequaquam est ita. Quia, omnis homo est frater tuus, et proximus tuus. Qui proximus, si sit incredulus tibi, quantum poteris, debes reuocare eum ab incredulitate, adhibendo fidem. Quod, ni feceris, non uis eum saluari, nec imples mandatum diuinum.

Item de iuramento Ioannes in Apocalypsi: Et angelus, qui tenebat pedem dextrum super mare; sinistrum autem super terram, leuauit manum suam ad celum, et iurauit per uiuentem in secula seculorum, qui creauit celum et omnia que in illo sunt, et terram et ea que in ea sunt, et mare et que in illo sunt . Ecce audis idoneum testem angelum, qui iurauit, et testatus est, quia Deus omnia creauit, cui dicto, heretice, contradicis? Credis  angelum peccasse? Absit! Non enim peccare possunt angeli Dei, quia confirmati sunt, et astricti summo bono. Ista tibi sufficiant, heretice, de iuramento quia omnia que occurrunt, enumerare per longum haberetur.



CAPUT XIX. De occisione hominis.

Explanatis ad euidentiam supra dictorum, que sufficere debent capitulis, de occisione agamus. Et qualiter Deus non occidere. 




ANNO DOMINI MCXCII
ADAM S. uICTORIS CANONICUS REGULARIS





[OPERA ADAM S. uICTORIS.]






ANNO DOMINI MCXCI
CLEMENS III PAPA





NOTITIA


Clemens, huius nominis tertius, patria Romanus, qui Paulinus antea nominabatur, ex cardinale Prenestino anno Domini millesimo centesimo octuagesimo octauo, sub Friderico imperatore, octauo Idus Ianuarii pontifex factus est. Qui statim indictam a predecessore expeditionem ad Terram Sanctam promouere, eamque ad effectum ducere laborauit, et indulgentiam confirmauit, statuens quod quicunque ea de causa sacram crucem susceperit, de omnibus peccatis, de quibus penitens confessus fuerit, auctoritate Dei et sanctorum apostolorum Petri et Pauli esset liber et absolutus.---Hec Rogerus recensens etiam pro Terra Sancta recuperanda certam formulam precum ab eodem pontifice per singulos dies prescriptam. Cum senatu Romano conditionibus satis iniquis concordia inita, Romam rediit. Inde missis legationibus ad reges Francie et Anglie bello dissidentes, cogitationem omnem ad recuperandam Terram Sanctam conuertit, cum presertim Saladinus omnem Antiochie principatum occupasset. Imperator et Christiani principes, eius piis conatibus assentientes, arma arripuerunt, ac ipsum imperatorem magno exercitu preeuntem, Francie atque Anglie reges, Burgundie dux, cum uenetis Pisani, aliique quamplurimi subsecuti fuerunt. Eo tempore Guillelmus Sicilie rex absque liberis morte sublatus est. Sed Tancredus, eiusdem Guillelmi consanguineus, uindicans sibi regnum, bellum ciuile conflauit. Ad quem pellendum Henricus rex ob Constantiam uxorem suam heredem regni proximiorem in Italiam exercitum misit. Cumque plurima damna rebellibus intulisset, re adhuc infecta reuersus est in Germaniam. Pontifex Tancredo fauens, ei inuestituram regni dedit. NEUBRIGENSIS.

Exinde ad reformationem ecclesiasticam conuersus, monasterium Sancti Laurentii extra menia edificauit, palatium Lateranense reparauit. His paulo post confectis, quarto Idus Aprilis obiit, et sepultus est Rome in ecclesia Lateranensi, anno Domini millesimo centesimo nonagesimo primo, cum Ecclesiam tribus annis, tribus mensibus, et quatuor diebus gubernasset. Huius etiam temporibus Fridericus imperator post immensos superatos labores in Terre Sancte expeditione, post uictum in prelio Soldanum Iconii, peragrans partes inferiores Armenie, in Caleph flumine, rapido cursu undarum eius absorptus interiit; et successit eius filius Henricus iamdiu ante hec tempora in regem Germanie assumptus.





NOTITIA DIPLOMATICA.


Primis Clementis III epistolis diplomatibusque breuioribus  addita indictio est; sed iam die 16 Febr. 1188 inceperunt soli pontificatus anni apponi, id quod antea non usitatum fuerat.

In eius bullis legitur sententia hec: DOCE ME, DOMINE, FACERE uOLUNTATEM TUAM.

Subscripserunt:

    Ep. Albanensis Albinus a 12 Iun. 1189 ad 21 Iun. 1190
    Ep. Ostiensis et uelletrensis Theobaldus a 23 Dec. 1187 ad 28 Oct. 1188
    Octauianus a 12 Iun. 1189 ad 21 Iun. 1190
    Ep. Portuensis et S. Rufine Bobo a 12 Iun. 1189 ad 26 Iun. 1189
    Klr d. 12 Sept. 1189
    Tit. S. Clementis cardinalis et Tuscanensis episcopus Ioannes a 12 Iun. 1189 ad 21 Iun. 1190
    Pr. card. tit. S. Anastasie Bobo a 28 Mart. 1188 ad 20 Apr. 1189
    Pr. card. tit. XII Apostolorum Pandulfus a 6 Mai. 1188 ad 12 Iun. 1189
    Pr. card. tit. S. Cecilie Petrus a 2 Iun. 1188 ad 21 Iun. 1190
    Pr. card. tit. S. Clementis Petrus a 16 Mars. 1188 ad 28 Oct. 1188
    Pr. card. tit. S. Marie trans Tiberim tit. Calixti Laborans a 23 Dec. 1187 ad 26 Iun. 1189
    Pr. card. tit. S. Crucis in Ierusalem Abinus a 25 Febr. 1188 ad 20 Apr. 1189
    Pr. card. tit. S. Laurentii in Damaso Petrus a 28 Oct. 1188 ad 21 Iun. 1190
    Pr. card. tit. SS. Ioannis et Pauli tit. Pamachii  Melior a 23 Dec. 1187 ad 21 Iun. 1188
    Pr. card. tit. S. Marcelli Adelardus d. 28 Oct. 1188
    Pr. card. tit. S. Marci Ioannes a 11 Febr. 1188 ad 21 Iun. 1190
    Pr. card. tit. S. Petri ad uincula tit. Eudoxie Petrus a 6 Mai. 1188 ad 1 Sept. 1190
    Pr. card. tit. S. Praxedis Radulfus a 16 Mart. 1188 ad 22 Nou. 1188
    Pr. card. tit. S. Pudentiane tit. Pastoris Iordanus a 16 Mart. 1188 ad 21 Iun. 1190
    Pr. card. tit. S. Susanne Alexius a 28 Mart. 1188 ad 16 Mart. 1189
    Ioannes Felix a 4 Iun. 1190 ad 21 Iun. 1190
    Diac. card. S. Adriani Gerardus a 17 Mart. 1188 ad 12 Iun. 1189
    Diac. card. S. Angeli Bobo d. 17 Mart. 1188
    Diac. card. SS. Cosme et Damiani Gratianus a 23 Dec. 1187 ad 21 Iun. 1190
    Diac. card. S. Eustachii iuxta templum Agrippe Ioannes Felix a 6 Mai. 1188 ad 12 Sept. 1189
    Diac. card. S. Georgii ad uelum Aureum Radulfus a 23 Dec. 1187 ad 17 Mart. 1188
    Diac. card. S. Marie in Aquiro Gregorius a 6 Mai. 1188 ad 21 Iun. 1190
    Diac. card. S. Marie in Cosmedin Iacinthus a 23 Dec. 1187 ad 21 Iun. 1190
    Diac. card. S. Marie in Porticu Gregorius a 6 Mai. 1188 ad 21 Iun. 1190
    Diac. card. S. Marie in uia Lata Soffredus a 11 Febr. 1188 ad 21 Iun. 1190
    Diac. card. S. Marie Noue Bernardus a 6 Mai. 1188 ad 21 Iun. 1190
    Diac. card. S. Nicolai in Carcere Tulliano Petrus a 23 Dec. 1187 ad 17 Mart. 1188
    Diac. card. SS. Sergii et Bacchi Octauianus a 23 Dec. 1188 ad 20 Apr. 1189
    Diac. card. S. S. Theodori Ioannes a 16 Mart. 1188 ad 4 Iun. 1190
    Date bulle sunt p. m.
    Moysis Lateranensis canonici uicem agentis cancellarii a 23 Dec. 1187 ad 2 Mart. 1188.
    Moysis S. R. E. subdiaconi uicem agentis concellarii a 16 Mart. 1188 ad 1 Sept. 1190.







CLEMENTIS III PONTIFICIS ROMANI EPISTOLAE ET PRIuILEGIA. De libris adhibitis uide indicem tomo Patrologie CLXXIX prefixum.



ANNO 1187.



I. Omnia monasteria congregationi Camaldulensi confirmat, eaque regimini prioris eiusdem congregationis subiicit. 
[MITTARELLI, Annal. Camaldul., Iu. App., p. 159.]

CLEMENS episcopus, seruus seruorum Dei, dilectis filiis . . . priori Camaldulensi eiusque fratribus tam presentibus quam futuris regularem uitam professis in perpetuum.

Officii nostri nos admonet et inuitat auctoritas pro ecclesiarum statu satagere, et earum quieti et tranquillitati salubriter, auxiliante Domino, prouidere.  Dignum namque et honestati conueniens esse dignoscitur, ut qui ad earum regimen, Domino disponente, assumpti sumus, eas et a prauorum hominum nequitia tueamur, et beati Petri atque apostolice sedis patrocinio muniamus. Eapropter, dilecti in Domino filii, uestris iustis postulationibus clementer annuimus, et predecessorum nostrorum felicis memorie Paschalis, Eugenii, Anastasii,  Adriani et Alexandri, Romanorum pontificum, uestigiis inherentes statuimus, et presentis decreti auctoritate sancimus, ne cuiquam omnino persone clerico, monacho, laico cuiuscunque ordinis aut dignitatis, presentibus aut futuris temporibus, liceat congregationes illas et loca illa que Camaldulensis eremi siue cenobii disciplinam et ordinem susceperunt, queque hodie sub illius regimine continentur, ab eius ullomodo subiectione et unitate diuidere; que uidelicet loca et congregationes conseruande unitatis gratia, singularibus uisa sunt uocabulis adnotanda:

In episcopatu Arretino monasterium Sancti Saluatoris Berardingorum, Sancti Petri in Rota, Sancte Marie in Agnano, Sancti Quirini in Rosa, eremum  Fleri; monasterium Sancti uiuiani, Sancti Bartholomei in Anglare; iuxta Balneum monasterium Sancte Marie in Triuio; in Galliata monasterium in Insula. In episcopatu Montis Feretrani monasterium Montis-Herculis; in episcopatu Foris-Pompiliensi hospitale Aimerici; in episcopatu Pesauriensi, monasterium Sancti Dicentii, eremum Sagoli; in episcopatu Bononiensi monasterium Sancti  Archangeli, iuxta castrum Britti, Sancti Felicis; in episcopatu Florentino monasterium Sancti Petri de Luco, Sancti Saluatoris, iuxta ciuitatem; in episcopatu Fesulano monasterium Sancte Marie in Poplena et ecclesiam Sancte Margarite; in episcopatu uulterrano monasterium Sancti Petri in Fontiano, Sancte Marie in Policiano, Sancti Petri in Cerreto, Sancti Iusti prope ciuitatem. In episcopatu Pisano monasterium Sancte Marie de Morrona, monasterium Sancti Stephani in Cintoria, Sancti Sauini in Montione; in ipsa ciuitate monasterium Sancti Michelis, Sancti Fridiani, Sancti Zenonis. In episcopatu Lucano monasterium Sancti Saluatoris in Cantiniano, Sancti Petri in Putheolis. Item in Sardinia in episcopatu Turritano monasterium  Sancte Trinitatis de Saccaria, ecclesiam Sancte Eugenie in Samanar, ecclesiam Sancti Michelis et Sancti Laurentii in uanari, ecclesiam Sancte Marie et Sancti Ioannis in Altasar, ecclesiam Sancte Marie in Contra, ecclesiam Sancti Ioannis et Sancti Simeonis in Saluener, ecclesiam Sancti Nicolai de Trulla, ecclesiam Sancti Petri in Scano, ecclesiam Sancti Pauli in Contrognano, ecclesiam Sancti Petri in Olim. Item in Fuscia, in episcopatu Clusino eremum uiui in Monte-Amiato cum omnibus supradictorum locorum pertinentiis. uillam preterea de Maiona, quam emistis ab Henrico preposito et reliquis canonicis, cum omnibus pertinentiis suis; uillam de Moncione, quam emistis ab abbate Sancte Flore, quemadmodum in uestris cartulis continetur,  et uobis a predecessore nostro bone memorie papa Anastasio, mediante iustitia, adiudicata est, et scripti sui sententia confirmata.

Omnia igitur supradicta monasteria cum omnibus ad ipsa pertinentibus, ad instar predicti antecessoris nostri Alexandri, statuimus et apostolice sedis auctoritate sancimus, tanquam corpus unum sub uno capite, id est sub priore Camaldulensis eremi temporibus perpetuis permanere, et in illius discipline obseruatione persistere, sub eo, inquam, priore, qui ab ipsius congregationis abbatibus siue prioribus, et ab eremitis regulariter electus, prestante Domino, fuerit. Porro congregationem ipsam, ita sub apostolice sedis tutela perpetuo confouendam  decernimus, ut nulli episcoporum facultas sit aliquod ex his monasterium, absque prioris conniuentia uel apostolice sedis licentia excommunicare, uel a diuinis officiis interdicere.

Statuimus insuper, ut decimas terrarum uestrarum nullus a uobis extorquere presumat, sed distribuendi eas hospitalibus uestris in usum pauperum, secundum antiquam consuetudinem uestram, liberam habeatis, auctoritate apostolica facultatem. Indulgemus etiam ut in conuentus uestri prelatis instituendis et amouendis, sicut hactenus dicitur ab antecessoribus nostris obtentum, liceat et uobis sine contradictione qualibet obseruare. Fratribus autem ipsis licentia sit a quo maluerint Catholico  episcopo consecrationum et ordinationum sacramenta suscipere.

Ad hec monasterium de Urano uobis et conuentui uestro, saluo iure Rauennatis ecclesie, auctoritate apostolica, ad exemplar iam dicti predecessoris nostri Alexandri confirmamus.

Decernimus ergo, ut nulli omnino hominum liceat, etc. Si qua igitur, etc.

Cunctis, etc. Amen, amen, amen.

    Ego Clemens catholice Ecclesie episcopus.
    Ego Theobaldus Ostiensis et uelletrensis episcopus.
    Ego Laborans presb. card. Sancte Marie trans Tiberim tit. Calixti.
    Ego Melior presb. card. Sanctorum Ioannis et  Pauli tit. Pammachii.
    Ego Hiacynthus Sancte Marie in Cosmedin diac. card.
    Ego Gratianus Sanctorum Cosme et Damiani diac. card.
    Ego Octauianus Sanctorum Sergii et Bacchi diac. card.
    Ego Petrus Sancti Nicolai in Carcere Tulliano diac. card.
    Ego Radulphus Sancti Georgii ad uelum Aureum diac. card.


Datum Pisis, per manum Moysis Lateranensis canonici, X Kalendas Ianuarii, indictione uI, Incarnationis Dominice anno 1187, pontificatus uero domini Clementis pape III anno primo.



ANNO 1188.



II. Monasterio Regie-uallis ecclesias de Rengis-ualle et de Iouillare asserit. 
[HUGO, Ord. Prem. Annal., II, Pr., p. 145.]

CLEMENS episcopus, seruus seruorum Dei, etc., dilectis filiis GALTERO abbati et conuentui Regie-uallis, salutem et apostolicam benedictionem.

Ut officio quod nobis est superna dispositione commissum, personas religioni obnoxias sincera tenemur caritate diligere et super iustis petitionibus exaudire. Sicut autem in scriptis dilectorum  filiorum nostrorum Hugonis abbatis et generalis capituli abbatum et fratrum Ecclesie Premonstratensis inspeximus, cum ecclesie de Rengis-ualle et de Iouillari, que sunt uestre filie pro eo quod a uestra ecclesia emanarunt, fuissent a principio sue institutionis eidem ecclesie subiecte, et tempore trium abbatum, in Ecclesia uestra constitutorum, filialem reuerentiam impendissent; abbas et fratres de Rengis-ualle, quia fratres, qui ab ecclesia Premonstrata missi fuerunt, primo uenerant ad locum suum; quamuis ibidem, pro eo quod locus ipse nimis arctus existeret, non remanserunt, sed ad uestrum se locum exinde transtulerunt, se ceperunt ecclesie uestre subtrahere, dicentes: Premonstrati  ecclesie debere tantummodo de iure subesse; qua de causa bone memorie Philippus quondam abbas Premonstratensis ecclesie, inconsulto abbate Regie-uallis, pro bono pacis constituit, ut utraque illarum ecclesiarum ecclesie Premonstratensi tantum subiacerent, quod utique usque ad tua est, fili abbas, tempora obseruatum. uerum te super hoc proponente in capitulo Premonstratensi questionem, iam dicte sunt uobis ecclesie restitute, et preceptum eis, ut debeant deinceps Ecclesie uestre subesse, quod utique factum est, ne possit alliquo tempore immutari, scriptis sigillis Hugonis abbatis, et generalis Premonstratensis ecclesie capituli abbatum et fratrum consignatis, fuit postmodum roboratum. Nos etiam ut idem perpetuam  habeat firmitatem, sicut rationaliter factum est, et in eisdem scriptis plenius continetur, auctoritate duximus apostolica roborandum.

Nulli ergo omnino hominum liceat hanc paginam nostre constitutionis infirmare, uel ei ausu temerario contraire. Si quis autem hoc attentare pre sumpserit, indignationem omnipotentis Dei, et beatorum Petri et Pauli apostolorum eius se nouerit incursurum.

Datum Pisis, Nonis Ianuarii, indictione uI.



III. Monasterii uallumbrosani protectionem suscipit et possessiones iuraque confirmat. 
[LAMI, Eccl. Flor. Monum., I, 552.]


CLEMENS episcopus, seruus seruorum Dei, dilectis filiis FERTIO uallumbrosano abbati, eiusque fratribus tam presentibus quam futuris regularem uitam professis in perpetuum.

Monet nos apostolice sedis, cui licet immeriti presidemus, auctoritas, pro statu omnium ecclesiarum prouida circumspectione satagere, et ne malignorum rapinis uel molestiis exponantur apostolicum ipsis patrocinium exhibere. Eapropter, dilecti in Domino filii, uestris iustis postulationibus clementer annuimus, et prefatum uallumbrosanum monasterium, in quo diuino estis obsequio mancipati, cum omnibus monasteriis sibi subiectis sub D. Petri et nostra protectione suscipimus, et presentis  scripti priuilegio communimus. Statuentes ut omnis immunitas et omnis libertas, que a predecessoribus nostris felicis memorie uictore, Gregorio uII, Urbano, Paschale, Innocentio et Adriano atque Urbano Romanis pontificibus iam dicto monasterio concessa est, futuris perpetuis temporibus firma uobis uestrisque successoribus ac uallumbrosane congregationi illibataque permaneant.

Adiicimus etiam, ut quascunque possessiones, quecunque bona iam dictum monasterium, omnisque uallumbrosana congregatio iuste et canonice possidet, aut in futurum concessione pontificum, uel principum, oblatione fidelium, seu aliis iustis modis, prestante Domino, poterit adipisci, firma uobis uestrisque successoribus ac uallumbrosane  congregationi et illibata permaneant: In quibus hec propriis duximus exprimenda uocabulis:

Locum ipsum in quo prefatum monasterium situm est cum omnibus suis pertinentiis. Castrum de Magnale cum ecclesia et suis pertinentiis; ecclesiam de Fosi cum tota uilla et suis pertinentiis. Hospitale de Sprunzola cum ecclesia et suis pertinentiis; hospitale de Fauentia cum suis pertinentiis; monasterium Sancti Saluii; monasterium Sancte Trinitatis de Florentia; monasterium Strumense; monasterium de Osella et Sancti Iacobi de Castello; monasterium de Passiniano et Sancti Michelis de Senis et de Alphiano; monasterium de Cultubono, de Monte Pisis; monasterium de Montescalario et de Nerano; monasterium de Fisiclo  et de Cappiano; monasterium Sancti Pauli Pisani; monasterium de Plaiano et Sancti uenerei in Sardinea; monasterium Sancti Angeli de Pistorio, de Pacciano et S. Marie de Grato; monasterium uaiani, de Oppleta, de Monte Plano; monasterium de Fonte Thaonis; monasterium de Musceto, de Monte Armato et Sancte Cecilie; monasterium Sancte Reparate; monasterium de Foroliuio, de Trecento, de Crispino, de Razzolo, de Riuo Cesaris, de Cuneo, de Turri; monasterium de Caprilla; monasterium Placentinum, Papiense, Cremonense; monasterium de Cauanna, de Nouaria; de uercellis, de Ianua, de Terdona, de Taurino; monasterium Brixiense, ueronense, et Sancti  uigilii; monasterium Bergomense, Mediolanense, Sancti Carpophori et Astense.

Sane nulli omnino hominum liceat conuersos aut monachos iam dicti monasterii aut totius congregationis ausu temerario capere, retinere, seu aliquibus uexationibus infestare. Interdicimus quoque ut nulli episcoporum fas sit in uos excommunicationis uel interdicti sententiam promulgare, ut, qui in speciales estis filios apostolice sedis assumpti, nullius alterius iudicium temere subeatis. Sancimus insuper, ut decimas fructuum uestrorum, quos ubilibet propriis sumptibus laboribusque colligitis, siue de nutrimentis animalium uestrorum, nullus a uobis exigere uel extorquere presumat.

Liceat etiam uobis clericos et laicos, liberos et  absolutos ad conuersionem, absque cuiuslibet interdictione, suscipere, et Christiane tradere sepulture eos, qui se apud uos deuouerint sepelire, et tam ipsorum quam ceterorum fidelium oblationes, sine preiudicio aliarum ecclesiarum recipere. Presentis etiam decreti auctoritate sancimus ut, si quando, urgente necessitate, commune uel speciale interdictum ab episcopo diecesano processerit, clausis ianuis, non pulsatis tintinnabulis, et exclusis excommunicatis et interdictis, suppressa uoce, uestrisque tantum fratribus, diuina in uestris monasteriis liceat officia celebrare.

Preterea secundum communem institutionem omnium abbatum ordinis uestri in generali capitulo congregationis factam, tibi, fili abbas, de quolibet  monasterio congregationis fratres ad principale monasterium, prout uideris anime saluti expedire, sine alicuius contradictione transferre, et quoniam apostolica sedes nulli debet delinquendi prestare materiam uel fauorem, adiicientes statuimus, ut abbates siue fratres uestre congregationis, qui, occasione protectionis apostolice sedis, minus regulariter, quam ordo monasticus uel consuetudo uallumbrosane congregationis exigat, uiuere cupiant, uallumbrosanus abbas canonice illos corrigendi liberam habeat facultatem, et ut nullis fratribus eiusdem congregationis liceat constituere sibi abbatem, sine consensu eius, sicut a tempore bone memorie Ioannis primi abbatis eiusdem congregationis noscitur obseruatum.

 Decernimus ergo, ut nulli omnino hominum liceat prefatum monasterium temere perturbare, aut eius possessiones auferre, uel ablatas retinere, minuere, seu quibuslibet uexationibus fatigare, sed omnia integra conseruentur eorum, pro quorum gubernatione ac sustentatione concessa sunt, usibus omnimodis profutura, salua sedis apostolice auctoritate. Si qua igitur in futurum ecclesiastica secularisue persona, hanc nostre constitutionis paginam sciens, contra eam temere uenire presumpserit, secundo tertioue commonita, nisi reatum suum digna satisfactione correxerit, potestatis honorisque sui careat dignitate, reamque se diuino iudicio existere de perpetrata iniquitate cognoscat, et a sacratissimo  corpore et sanguine Dei et Domini Redemptoris nostri Iesu Christi aliena fiat, atque in extremo examine districte ultioni subiaceat. Cunctis autem eidem loco sua iura seruantibus sit pax Domini nostri Iesu Christi, quatenus et hic fructum bone actionis percipiant, et apud districtum Iudicem premia eterne pacis inueniant. Amen, amen, amen.

    Ego Clemens catholice Ecclesie episcopus.
    Ego Theobaldus Ostiensis et uelletrensis episcopus.
    Ego Laborans presb. card. S. Marie trans Tiberim tit. Calixti.
    Ego Melior presb. card. SS. Ioannis et Pauli tit. Pammachii.
     Ego Iacobus diaconus cardinalis S. Marie in Cosmedin.
    Ego Gratianus SS. Cosme et Damiani diaconus card.
    Ego Octauianus SS. Sergii et Bacchi diaconus card.
    Ego Petrus S. Nicolai in Carcere Tulliano diac. card.
    Ego Radulphus S. Georgii ad uelum Aureum diac. card.


Datum Pisis, per manus Moysis Lateranensis canonici et S. R. E. uice-cancellarii, uIII Idus Ianuar., indictione uI, Incarnationis Dominice anno 1188, pontificatus uero domini Clementis pape III anno primo.



Iu. Monasterii S. Michelis Orticariensis protectionem suscipit, possessionesque confirmat. 
[MITTARELLI, Annal. Camaldul., Iu. App. p. 174.]


CLEMENS episcopus, seruus seruorum Dei, dilectis filiis HUGONI abbati S. Michelis de Orticaria, eiusque fratribus, tam presentibus quam futuris, regularem uitam professis in perpetuum.

Religiosis desideriis dignum est nos facilem prebere consensum, ut fidelis deuotio effectum celerem sortiatur, et ut tanto liberius sacre religionis obseruantie et aliis operibus bonis insistat, quanto apostolica sede se senserit in pio proposito benignius confoueri. Eapropter, dilecti in Domino filii, uestris  iustis postulationibus clementer annuimus, et prefatum monasterium S. Michelis de Orticaria, in quo diuino estis obsequio mancipati, sub beati Petri et nostra protectione suscipimus, et presentis scripti priuilegio communimus, imprimis siquidem statuentes, ut ordo monasticus, qui secundum Deum et beati Benedicti Regulam atque institutionem fratrum Pulsanensium in eodem monasterio nascitur institutus, perpetuis ibidem temporibus inuiolabiliter obseruetur. Preterea quascunque possessiones, quecunque bona idem monasterium in presentiarum iuste et canonice possidet, etc. In quibus hec propriis duximus exprimenda uocabulis: Locum ipsum, in quo prefata ecclesia sita est, cum omnibus  pertinentiis suis; ecclesiam S. Iacobi de Padio in Pisano episcopatu; ecclesiam S. Crucis de Coruo in Lunensi episcopatu, cum omnibus ad ipsam pertinentibus. Liceat quoque uobis clericos uel laicos e seculo fugientes liberos et absolutos ad conuersionem recipere, et eos absque contradictione aliqua retinere. Sepulturam preterea ipsius monasterii liberam esse statuimus, etc. Decernimus ergo, etc.

    Ego Clemens catholice Ecclesie episcopus.
    Ego Laborans presb. card. S. Marie trans Tiberim tit. Calisti.
    Ego Melior presb. card. SS. Ioannis et Pauli tit. Pammachii.
    Ego Hiacynthus S. Marie in Cosmedin diaconus  card.
    Ego Gratianus SS. Cosme et Damiani diaconus cardinalis.
    Ego Octauianus Sanctorum Sergii et Bacchi diac. card.
    Ego Petrus Sancti Nicolai in Carcere Tulliano diac. card.
    Ego Radulphus S. Georgii ad uelum Aureum diac. card.


Datum Pisis, per manum Moysis Lateranensis canonici, uicem agentis cancellarii, III Idus Ianuarii, indictione Iu, Incarnationis Dominice anno 1189, pontificatus uero domini Clementis pape III anno primo.



u. Ecclesie S. Michelis Aretine protectionem suscipit, possessionesque ac priuilegia confirmat. 
[Ibid., p. 162.]


CLEMENS episcopus, seruus seruorum Dei, dilectis filiis priori ecclesie S. Michelis, que in suburbio Aretine ciuitatis sita est, eiusque fratribus tam presentibus quam futuris regularem uitam professis in perpetuum.

Religiosis desideriis dignum est nos facilem prebere consensum, ut fidelis deuotio effectum celerem sortiatur, et ut tanto liberius sacre religionis obseruantie et aliis operibus bonis insistat, quanto ab apostolica sede se senserit in pio proposito benignius  confoueri. Eapropter, dilecti in Domino filii, uestris iustis postulationibus clementer annuimus, et prefatam ecclesiam S. Michelis, in qua diuino estis obsequio mancipati, ad exemplar felicis memorie Anastasii pape predecessoris nostri sub beati Petri et nostra protectione suscipimus, et presentis scripti priuilegio communimus. Imprimis siquidem statuentes, ut ordo monasticus qui secundum Deum et beati Benedicti Regulam atque institutionem Camaldulensium fratrum in eadem ecclesia noscitur institutus, perpetuis ibidem temporibus inuiolabiliter obseruetur. Preterea quascunque possessiones, quecunque bona eadem ecclesia impresentiarum iuste et canonice possidet, aut in futurum concessione pontificum, largitione  regum uel principum, oblatione fidelium, seu aliis iustis modis, prestante Domino, poterit adipisci, firma uobis uestrisque successoribus et illibata permaneant, in quibus hec propriis duximus exprimenda uocabulis:

Locum ipsum in quo prefata ecclesia sita est cum omnibus pertinentiis suis. Proprie parochie fines, quemadmodum in authentico scripto Hieronymi quondam Aretini episcopi continetur, duximus distinguendos, totum uidelicet populum, qui nunc est habitator, aut erit in suburbio ex utraque parte strate a domo siue classaria olim filii Tiribaldi dicta, qua itur ad S. Petrum Minorem usque ad domum siue classariam olim dictam Moronti, qua itur  ad S. Michelis molendinum, et a domo siue classaria olim Ardimanni uillani dicta, qua itur ad S. Bartholomeum, usque ad domum siue classariam, olim Aricii Captapanis dictam, qua itur ad molendinum supradicte ecclesie patronorum, uidelicet filiorum seu nepotum Rainerii Gerzi. Preterea medietatem molendini, quod est iuxta suburbium, cum omnibus pertinentiis et utilitatibus suis; domos quas habetis in eodem suburbio cum omnibus utilitatibus suis; plateam que ante ipsam ecclesiam sita est, sicut in donationis chartula continetur; quidquid habetis in Albagnoro et in Montagnoro. Terras, quas Ioannes quondam prior cum matre sua eidem ecclesie pietatis intuitu tradidit. Terras quas . . . . . Iuentone cum uxore et filio uobis  donauit; quidquid a Mazagallo emistis, seu ipse uobis donauit, et quidquid Petrolus eius nepos uobiscum cambiauit seu donauit; terram quam a Filiastro emistis; terram quam Gerardinus uobis pro anime sue remedio tradidit, sicuti in chartula ab eo et filiis rogata continetur; terras quas habetis in ciuitate Aretina.

Oleum quoque sanctum infirmorum, et cuncta que ecclesiastici officii sunt, preter baptismum, tam in solemnitatibus quam in festiuis et quotidianis diebus, uobis uestrisque successoribus et Ecclesie uestre, sicut a predicto episcopo uobis concessa sunt, uobis nichilominus confirmamus. Sepulturam quoque ipsius loci liberam esse decernimus, ut eorum deuotioni et extreme uoluntati qui se illic  sepeliri deliberauerint, nisi forte excommunicati uel interdicti sint, nullus obsistat, salua tamen iustitia matricis ecclesie. Decernimus ergo, etc., salua sedis apostolice auctoritate et in omnibus Camaldulensis prioris obedientia et reuerentia, et Aretini episcopi canonica iustitia. Si qua igitur, etc.

    Ego Clemens catholice Ecclesie episcopus.
    Ego Theobaldus Ostiensis et uelletrensis episcopus.
    Ego Melior presb. card. SS. Ioannis et Pauli tit. Pamachii.
    Ego Laborans presb. card. S. Marie trans Tiberim tit. Calixti.
    Ego Hyacinthus diac. card. S. Marie in Cosmedin.
     Ego Gratianus SS. Cosme et Damiani diac. card.
    Ego Octauianus SS. Sergii et Bacchi diaconus cardinalis.
    Ego Petrus S. Nicolai in Carcere Tulliano diac. card.
    Ego Radulfus S. Georgii ad uelum Aureum diac. card.


Datum Pisis, per manum Moysis Lateranensis canonici, uicem agentis cancellarii, Idibus Ianuarii, indictione uI, Incarnationis Dominice anno 1188, pontificatus uero domini Clementis pape III anno primo.



uI. Petente Mauricio episcopo Parisiensi, abbatias Heriuallis, Hermeriarum, Montis Estiui et de Gif confirmat. 


CLEMENS MAURICIO Parisiensi episcopo.

Iustis petentium desideriis dignum est nos facile prebere consensum, et uota que a rationis tramite non discordant effectu prosequente complere. Eapropter, uenerabilis in Christo frater, tuis postulationibus annuentes, abbatias Heriuallis, Hermeriarum, Montis Estiui, de Gif, quas de nouo diceris construxisse, sicut canonice et sine controuersia possides, auctoritate tibi apostolica confirmamus,  et presentis scripti patronicio communimus, statuentes ut nulli omnino hominum liceat, etc.

Datum Pisis, XuIII Kal. Febr., indictione uI.



uII. Monasterii S. Cassiani Carisiensis protectionem suscipit, possessionesque ac priuilegia confirmat. 
[MITTARELLI, Annal. Camaldul., Iu, App., 164.]

CLEMENS episcopus, seruus seruorum Dei, dilectis filiis . . . . . abbati S. Cassiani de Parisio, eiusque fratribus, tam presentibus quam futuris, regularem uitam professis in perpetuum.

Effectum iusta postulantibus indulgere et uigor equitatis et ordo exigit rationis, presertim quando  petentium uoluntatem et pietas adiuuat et ueritas non relinquit. Eapropter, dilecti in Domino filii, uestris iustis postulationibus clementer annuimus, et monasterium S. Cassiani, in quo diuino mancipati estis obsequio, felicis recordationis Lucii pape predecessoris nostri uestigiis inherentes, sub beati Petri et nostra protectione suscipimus et presentis scripti patrocinio communimus, statuentes ut quascunque possessiones, quecunque bona idem monasterium iuste et canonice possidet, aut in futurum concessione pontificum, largitione regum uel principum, oblatione fidelium, seu iustis aliis modis, prestante Domino, poterit adipisci, firma uobis uestrisque successoribus et illibata permaneant, imprimis siquidem statuentes ut ordo monasticus,  qui secundum Deum et beati Benedicti Regulam in eodem loco institutus esse dignoscitur, perpetuis ibidem temporibus inuiolabiliter obseruetur. Possessionum autem nomina propriis duximus exprimenda uocabulis.

uillam de Carisio cum curte et districto et omnibus pertinentiis eius cum flumine Regulo; ecclesiam S. Michelis de Monte-ruttulo cum omnibus que habet et possidet; omnia que habetis in castello de Pezole; ecclesiam S. Cerbonii cum omnibus que habetis in uilla et curte de Applano; ius quod habetis in ecclesia S. Donati cum omnibus que ad ipsam pertinere noscuntur; omnia que habetis in Rocca, et in curte de ualli; ius quod habetis  in ecclesia S. Iusti; quecunque habetis in curte de Alliga, et in curte et districto de Folliano, et in podio de Monte Tusculi, et in curte de Aletreta cum ecclesia S. Andree, et omnibus que habetis in eadem uilla; ecclesiam S. Pontiani cum podio, uilla et curte eiusdem; que habetis in curte de Legul et in curte de Fognano, et in curte de castello Falfi; ecclesiam S. Petri de Libiano; ecclesiam S. Marie de Griciano cum omnibus que habetis in Griciano et curte eius; omnia que habetis in curte de monte Cuccari, et curte de Monticlo, et in curte de Paua, in curte de Casanoua, et in uilla de Padule et in curte de Camuliano, et in curte de Palaia, et in curte de Montezano; omnia que habetis in curte de Gauorano; ecclesiam S. Andree de Raui cum  omnibus que habet et possidet; quecunque ad uos pertinent in eadem curte de Raui; ecclesiam S. Germani cum omnibus que possidet, que est sita in curte de Colle maiori; quecunque habetis in curte et districto de Buriano; omnia que habetis in curte de Cumulo et in curte de Ceole; decimas preterea omnium terrarum, quas in Lucan. Pisan. et uulterran. episcopatibus habere noscimini, sicut a bone memorie Ioanne Lucano, Azo Pisano, Gunfredo uullaterrano episcopis uobis concesse sunt, et eas pacifice possidetis.

Liceat quoque uobis clericos et laicos, liberos et absolutos e seculo fugientes ad conuersionem recipere, et eos sine contradictione qualibet in uestro collegio retinere. Prohibemus autem ne ulli fratrum  uestrorum post factam in eodem loco professionem fas sit absque abbatis sui licentia de claustro uestro, nisi arctioris religionis obtentu discedere; discedentem uero absque communi litterarum cautione nullus audeat . . . . . Porro cum generale interdictum terre fuerit, liceat uobis, ianuis clausis, non pulsatis campanis, exclusis excommunicatis et interdictis, suppressa uoce diuina officia celebrare, . . . . . etc. Statuimus insuper, ut infra fines parochiarum uestrarum absque assensu episcopi diecesani nullus ecclesiam uel oratorium de nouo edificare presumat . . . . . etc, monasterii uestri liberam esse concedimus . . . . . eorum qui se illic sepeliri deliberauerint deuotioni et extreme uoluntati, nisi forte excommunicati uel interdicti sint, nullus obsistat,  salua tamen iustitia illarum ecclesiarum, a quibus mortuorum corpora assumuntur. Obeunte uero te nunc eiusdem loci abbate, uel tuorum quolibet successorum, nullus ibi qualibet subreptionis astutia seu uiolentia preponatur, nisi quem fratres communi consensu, uel fratrum maior pars consilii sanioris secundum Dei timorem et beati Benedicti Regulam prouiderint eligendum.

Decernimus ergo ut, etc.

    Ego Clemens catholice Ecclesie episcopus.
    Ego Theobaldus Ostiensis et uelletrensis episcopus.
    Ego Laborans presb. card. S. Marie trans Tiberim tit. Calixti.
    Ego Melior presb. card. SS. Ioannis et Pauli tit.  Pammachii.
    Ego Hyacinthus diac. card. S. Marie in Cosmedin.
    Ego Gratianus SS. Cosme et Damiani diac. card.
    Ego Octauianus SS. Sergii et Bacchi diac. card.
    Ego Petrus S. Nicolai in Carcere Tulliano diac. card.
    Ego Radulfus S. Georgii ad uelum Aureum diac. card.


Datum Pisis, per manum Moysis Lateranensis canonici uicem agentis cancellarii, XuII Kal. Februarii, indictione uI, Incarnat. Dominice anno 1187,  pontificatus uero domini Clementis III anno primo.



uIII Ad episcopos Scotie.---Nuntiat iis Hugonem Sancti Andree episcopum ab Urbano citatum, et contumaciter emanentem, episcopatu depositum esse, suadetque Ioannem eligi. 
[MANSI, Concil., XXII, 544.]

CLEMENS episcopus, seruus seruorum Dei, uenerabilibus fratribus IOCELINO Glascuensi et MATTHAEO Aberdensi episcopis, et dilectis filiis ERNALDO abbati de Melros, et BERTRAMO priori de Goldingham, salutem et apostolicam benedictionem.

Ne in dubitationis recidant scrupulum que geruntur, dignum est litterarum memorie commendari,  et ad illorum notitiam quorum interesse uidetur, celebri ac ueridica insinuatione perferri. Meminimus autem quod bone memorie Urbanus papa, predecessor noster, Hugoni, quondam dicto episcopo Sancti Andree, pro controuersia que inter eum et uenerabilem fratrem nostrum Ioannem episcopum uertebatur, sub excommunicationis interpositione mandauit, ut ad certum diem responsurus in iure, aspectui se apostolico presentaret. uerum, quia conscius actuum suorum, et euentum iudicii reformidans, uenire contumaciter recusauit, nos et pro hoc et pro aliis multis que, crebrescente fama, Ecclesie Dei scandalum pepererunt, ipsum ab episcopatu Sancti Andree, de consilio et assensu fratrum, perpetuo iudicauimus apostolice  sedis auctoritate remotum, et ab usu episcopalis officii eo usque suspensum, donec apostolica sedes duxerit de ipso aliter statuendum, absoluentes a fidelitate subiectos, qua ei tenebantur astricti. Sane, quia uacantes Ecclesias diutius regimine pastorali carere, sanctorum canonum inhibent sanctiones, discretioni uestre per apostolica scripta mandamus quatenus dilectos filios nostros, capitulum Sancti Andree ex parte nostra diligentius moneatis, ut sibi talem eligant episcopum et pastorem qui digne possit episcopalis officii dignitate potiri. Specialiter autem eos, quantum uobis possibile fuerit, inducere laboretis, ut memoratum episcopum Ioannem, uirum bone opinionis, et pro  sui honestate nobis et fratribus nostris acceptum, ad regimen et prelationem illius Ecclesie sine cuiusquam scrupulo difficultatis assumant. Quod si omnes his exsequendis nequiueritis interesse, duo uestrum ea nichilominus exsequantur.

Datum Pise, decimo septimo Kalendas Februarii, indictione sexta.



IX. Ad Willelmum regem Scotorum.---Eiusdem argumenti. 
[Ibid., col. 545.]

CLEMENS episcopus, seruus seruorum Dei, WILLELMO illustri Scotorum regi, salutem et apostolicam benedictionem.

Oculos diuine maiestatis offendere non modicum  estimamus, si prelatorum excessus, quibus indulgere salua conscientia non possumus, per iniuriam sine cercitione debita relinquimus. Unde cum bone memorie Urbanus papa, predecessor noster, Hugoni, etc, ut in epistola superiori, usque ad stricti. Licet enim ad honorem et profectus tuos, quantum cum Deo possumus, firmum habemus propositum intendendi, et in facto predicti Hugonis curia Romana, non absque detractione multorum, hactenus regie serenitati detulerit; quia tamen clamor ipsius ad nos indubitata fide peruenit, nequiuimus errata sua ulterius sub dissimulatione clausis oculis preterire: propter quod nichil in hac parte credimus actum, de quo debeat animus regius quacunque ratione moueri. Rogamus autem deuotionem  tuam prece et affectione qua possumus, et monemus in Domino, quatenus memoratum Ioannem episcopum, quem nos et fratres nostri pro sui honestate sincero corde diligimus, pro reuerentia apostolice sedis et nostra in uisceribus caritatis commendatum habeas et acceptum, remissa, si qua fuerit, concepte indignationis offensa, ipsum in omnibus regia clementia et benignitate pertractes. Credimus equidem quod de industria et probitate ipsius tibi et regno tuo, auctore Domino, multum accedere poterit incrementi, et nobis usque quam gratum existet, si optatum apud regias aures preces nostre sortiantur effectum.

Datum Pise. decimo septimo Kal. Februarii, ind, uI.



X. Ad Henricum regem Anglie.---De eodem. 
[Ibid.]


CLEMENS episcopus, seruus seruorum Dei, HENRICO illustri Anglorum regi, salutem et apostolicam benedictionem.

Cum ab apostolica sede preces suscepit regalis excellentia, auctoritas, et potestas, quas Ecclesiis in suo statu seruandis, et multorum saluti expedit effectui mancipare, diligenter eas debet regia sublimitas exaudire, et tanto fortius et feruentius intendere, ut effectum consequantur optatum, quanto certius fuerit, quod earum deuota susceptio et  diligens exsecutio regalem gloriam respicit pariter et salutem. Hinc est quod serenitati regie pro uenerabili fratre nostro Ioanne episcopo Sancti Andree litteras apostolicas et preces duximus cum fiducia destinandas, altitudinem regalis eminentie quanta possumus affectione rogantes, monentes, atque in remissionem peccatorum omnium iniungentes, quatenus pro reuerentia beati Petri et et nostra, et persecutionis eius obtentu, quam certum est ipsum iam longo tempore pertulisse, carissimum in Christo Willelmum filium nostrum illustrem regem Scotorum moneas attentius, et inducas, et, si necesse fuerit, districtione regali, qua ei preemines, et concessa tue regie celsitudini potestate compellas, ut totius indignationis  sue rancorem, quam erga episcopum concepit quorumdam malitia susurronum, regiam dignitatem et salubria opera pietatis attendens, ei qualibet occasione remota condonet, et diecesim Sancti Andree, quam de communi fratrum consilio et assensu summus pontifex sibi perpetuo confirmauit, de cetero ipsum quiete permittat et absque calumnia possidere. Cum et ipse paratus existat regie maiestatis, prout fuerit consentaneum rationi, existere in omnibus obediens et fidelis.

Datum Pise, XuII Kal. Februarii. indictione sexta.



XI. Ad clerum episcopatus Sancti Andree.---Pro Ioanne episcopo Sancti Andree. 
[MANSI, Concil., XXII, col. 546.]


CLEMENS episcopus, seruus seruorum Dei, uniuerso clero episcopatus Sancti Andree, salutem et apostolicam benedictionem.

Licet in rebus dubiis ualeant aliqui suam astutiam seu malitiam ostentare, cum tamen scrupulus fuerit, et articulus dubietatis amotus, et manifestis indiciis apparuerunt uestigia ueritatis, penitus sunt deuia relinquenda, et rectitudinis tramites inquirendi pariter et seruandi ne, quod absit! aliter agentibus, et in sua pertinacia consistentibus, post flagella presentia penasque condignas, perpetue mortis interius supplicio deleantur eterno. uolentes ergo paterna sollicitudine uestre saluti prospicere,  et utilitatibus et quieti uestre prouidere, uniuersitati uestre per apostolica scripta mandamus atque precipimus, et in obedientie uirtute iniungimus, quatenus infra quindecim dies post harum susceptionem uenerabilem fratrem nostrum Ioannem episcopum uestrum, in pontificali officio canonice subrogatum, sicut patrem proprium et pastorem suscipiatis humiliter et deuote, ac eius de cetero salubribus monitis et mandatis, omni simultate remota, debitam reuerentiam, et obedientiam impendere minime postponatis: scientes quod postquam Hugo, qui uir olim episcopus dicebatur, per Romanam Ecclesiam a uestri episcopatus dignitate fuit amotus, uel post eius decessum iam dicto Ioanne episcopo uestro superstite, aliquem fortasse  episcopum elegistis, electionem illam auctoritate apostolica uacuamus. Si uero, quod Deus auertat, in eumdem episcopum Ioannem, inimico humani generis suadente, aliquam conspirationem facere presumpsistis: tam uos, quam totum episcopatum, tamdiu uolumus interdicti sententie subiacere, donec agnoscentes excessum, ad mandatum ipsius Ioannis episcopi redeatis.

Dat. Pise, decimo septimo Kalend. Februarii indict. uI.



XII. Ad omnes episcopos.---Pro eodem negotio. 
[Ibid., col. 547.]

CLEMENS episcopus, seruus seruorum Dei, uenerabilibus  fratribus IOCELINO Glascuensi, et MATTHAEO Aberdensi, et RICHARDO Moresensi, episcopis; et dilectis filiis ERNULFO de Melros, et HUGONI de Neubotle, et de Sancta Cruce, et de Striuellina, et de Scona, abbatibus, salutem et apostolicam benedictionem.

Ad ea que respiciunt honestatem, et salutem pariunt animarum, quamuis absque monitis intendere debeatis, et diligentem operam iuxta uestri officii debitum tribuere uos credamus, uestram tamen diligentiam ad maiorem in his sollicitudinem exhibendam litteris apostolicis duximus exhortandum, ut eisdem operibus laude dignis tanto feruentius insistatis, quanto uobis salubrius erit in ipsis ad exhortationem apostolicam exactiorem diligentiam  adhibere. Constat utique quosdam Ecclesiarum prelatos, cum his qui scandalizati fuerint debere pati, iuxta normam apostolicam, ustionem, et cum infirmantibus infirmari. Quantas uero persecutiones his temporibus sustinuerit Ecclesia Sancti Andree, quantas calamitates incurrerit et pressuras, quam etiam grauiter hactenus fuerit perturbata sub umbra indignationis regie celsitudinis, et quassata; insuper uenerabilis frater noster Ioannes episcopus Sancti Andree quot et quanta pericula sustinuerit et labores pro seruanda libertate ecclesie sibi commisse, et ei a nobis et duobus nostris predecessoribus confirmate: cum ea omnia uobis sint manifesta, illa uestris auribus inculcare superuacuum uidetur. Nunc igitur quamplurimum expedire dignoscitur,  et de salute regia, et statu prescripte ecclesie reformando, atque pace nisi ipsi episcopo conferenda nos conuenit sollicitudinem gerere congruentem, et circumspectionem uestram ad corroborandam nobis idoneum [forte idoneam] reputamus: discretioni uestre per apostolica scripta mandamus atque precipimus, quatenus post susceptionem litterarum nostrarum conuenientes in unum, sicuti decet uiros prouidos et discretos, karissimi in Christo filii nostri Guilielmi illustris regis Scotie presentiam adeatis, et eum moneatis diligentius, et instantius inducatis, ut episcopo memorato rancorem indignationis sue remittat, et in hoc Romanam Ecclesiam, que serenitati regie  iam longo tempore detulit, non contemnat: sed eius et uestris moniti, prout regie glorie conuenit et saluti, sine dilatione salubriter pareat et humiliter acquiescat, ac ipsum episcopum prescriptum diecesim Sancti Andree in pace permittat habere: cum ex debito regie dignitatis Ecclesias teneatur cum pastoribus suis non dispergere, sed fouere; non contemnere, sed amare; non prosequi, sed tueri. Quod si monitis apostolicis, in proprie salutis periculum, quod absit! duxerit resistendum, in regnum sue celsitudinis, et personam suam, et omnes fautores regios nuntietis interdicti sententiam, infra uiginti dies sine appellationis obstaculo auctoritate apostolica a uobis promulgandam. Illos insuper qui Hugoni obedientes exstiterunt, et ei  fomentum in sua obstinatione dederunt, postquam eum sedes apostolica a diecesi Sancti Andree remouit perpetuo, et excommunicationis sententiam in ipsum promulgauit, simili sententia percellatis: et publice nuntiantes, excommunicationi subesse tandiu faciatis, et ab aliis arctius euitari, donec ad mandatum Ecclesie reuertantur, absolutionis beneficium ab eodem episcopo petituri. Ad hec altaribus et calicibus, in quibus iam dictus Hugo, dum in excommunicatione positus, celebrauit, purificationem et sanctificationem iuxta consuetudinem ecclesie conferatis. Ad ecclesiam quoque Santi Andree pariter accedatis, et fratribus conuocatis in unum, intretis capitulum, et de ordine et statu Ecclesie diligentius inquiratis: et, si quid  in eadem Ecclesia per supradictum Hugonem immutatum inueneritis uel statutum, auctoritate nostra id in statum debitum inducatis; et, si quid in ipsa fuerit corrigendum, efficaciter studeatis id in melius reformare. Si uero, quod absit! aliquos ex canonicis ad recipiendum humiliter et deuote pastorem suum predictum duros inueneritis et rebelles: eos instantius moneatis, ut illi reuerentiam et obedientiam patri debitam exhibeant, et a maligno atque damnabili proposito suo desistant. Quod si contumaces exstiterint, eos ab officio pariter et beneficio suspendatis, et excommunicationis uinculo innodetis, quo ipsos faciatis manere ligatos, donec monitis et mandatis ecclesiasticis acquiescant. Quod si omnes his exsequendis interesse  nequiueritis, reliqui ea nichilominus exsequantur.

Datum Pise, decimo septimo Kalend. Februarii, indictione sexta.



XIII. Mauricio episcopo Parisiensi concedit ut cum prebendas uacare contigerit, eas personis idoneis assignet. 
[Cartul. de N.-D. de Paris, I, 33.]

CLEMENS MAURICIO Parisiensi episcopo.

Licet eius propositi simus, ut iura uenerabilium fratrum et episcoporum nostrorum, preter commune debitum quo tenemur omnibus, specialiter  conseruare uelimus, quia tamen, petentium instantiam metuens, concessionem prebendarum ad te pertinentium tibi ex abundanti postulas confirmari, petitionem tuam in hac parte duximus admittendam! Ideoque apostolica auctoritate statuimus, ut, sicut predecessoribus tuis et tibi licuit ab antiquo, sit etiam liberum in futurum, cum prebendas ipsas uacare contigerit, eas personis idoneis assignare, nullis obstantibus litteris, si que in tui iuris preiudicium a sede apostolica fuerunt hactenus impetrate, nec obstante inuestitura, si qua, earum occasione, ab alio facta dicatur.

Datum Pisis XuII Kal. Februarii, indictione uI.



XIu. Ecclesie Parisiensis possessiones et priuilegia, petente Mauricio episcopo, confirmat. 


CLEMENS episcopus seruus seruorum Dei, uenerabili fratri MAURICIO Parisiensi episcopo, eiusque successoribus canonice substituendis in perpetuum.

Quanto nobilis, etc. ut in bulla Innocentii II pro eadem Ecclesia  . Ius etiam episcopale, in subscriptis abbatiis et earum parochiis seu parochianis omnibus, uidelicet in abbatia Latiniacensi, in abbatia Fossatensi, in abbatia Sancti Maglorii, in abbatia Sancti uictoris, in abbatia uallis Sancte Marie, in abbatia de Sarneia, in abbatia Heriuallis,  in abbatia Hermeriarum, in abbatia Montis Estiui, in abbatia sanctimonialium de Monte Martyrum, de Edera, de Kala et de Gif; in ecclesia super Argenteoli. Preterea pactum, etc., ut in bullis Innocentii et Lucii II  .

Datum Pisis per manum Moysi Lateranensis canonici, uicem agentis cancellarii, Xu Kal. Februarii, indictione sexta, Incarnationis Dominice anno 1187, pontificatus uero domini Clementis pape III anno primo.



Xu. Girardo, abbati uizeliacensi et eius successoribus usum sandaliorum concedit. 
[LAUNOII Opera, t. II, p. I, p. 288.]


CLEMENS episcopus, seruus seruorum Dei, GIRARDO et conuentui uizeliacensi salutem et apostolicam benedictionem.

Ad ecclesiastici decoris augmentum insignia reperta sunt dignitatum, que sacrosancta Romana Ecclesia congrua in singulos liberalitate distribuit, et deuotis filiis, prout dignum iudicat, suscipienda pariter et obtinenda concedit; unde nos pro reuerentia beate Marie Magdelene, cuius sacrum corpus in uestra ecclesia requiescit, et uestre deuotionis merito prouocati, usum sandaliorum, tibi, fili abbas, tuisque successoribus infra tuas ecclesias indulgemus et auctoritate apostolica confirmamus. Nulli ergo, etc. . .

 Datum Pisis, XX Kalend. Februarii, indictione uI.



XuI. Priuilegium pro monasterio S. Angeli Pistoriensi, 
[ZACHARIA, Anecdota medii eui, p. 237.]

CLEMENS episcopus, seruus seruorum Dei, dilectis filiis IOANNI abbati monasterii Sancti Angeli, quod situm est in suburbio Pistoriensi, eiusque fratribus, tam presentibus quam futuris, regularem uitam professis in perpetuum.

Quoties a nobis petitur quod religioni et honestati conuenire dignoscitur, animo nos decet libenti concedere, et petentium desideriis congruum suffragium  impertiri. Eapropter, dilecti in Domino filii, uestris postulationibus clementer annuimus, et prefatum monasterium Sancti Angeli, in quo diuino estis obsequio mancipati, ad exemplar felicis recordationis pape, predecessoris nostri, sub beati Petri et nostra protectione suscipimus et presentis scripti priuilegio communimus. In primis siquidem statuentes ut ordo monasticus, qui secundum Deum et beati Benedicti Regulam, atque institutionem fratrum uallis Umbrose in eodem loco institutus esse dignoscitur, perpetuis ibidem temporibus inuiolabiliter obseruetur. Preterea quascunque passessiones, quecunque bona idem monasterium iuste et canonice possidet, aut in futurum concessione pontificum, largitione regum  uel principum, oblatione fidelium, seu aliis iustis modis prestante domino poterit adipisci, firma uobis uestrisque successoribus et illibata permaneant. In quibus hec propriis duximus exprimenda uocabulis:

Locum ipsum in quo prefatum monasterium situm est, cum omnibus pertinentiis suis; massaritiam de pecuniis cum uinea, et nemore, et hominibus ad districtum pertinentibus; clausuras etiam, molendina, caufagium totum, ecclesiam S. Marci cum parochia sua prope monasterium sitam. Terram de Muoso cum clausura, et omnibus pertinentiis suis, redditus de Guliano, et omne ius quod habetis in eadem uilla, sicut in instrumentis publicis  continetur; decimas etiam possessionum uestrarum, quas a quadraginta annis hactenus pacifice tenuistis, uobis auctoritate apostolica confirmamus. Sane noualium uestrorum que propriis manibus aut sumptibus colitis, sine detrimentis animalium uestrorum, nullus a uobis decimas extorquere presumat. Liceat quoque uobis clericos, uel laicos e seculo fugientes liberos et absolutos ad conuersionem recipere, et eos absque contradictione aliqua retinere. Prohibemus insuper ut nulli fratrum uestrorum post factam in loco uestro professionem fas sit, nisi arctioris religionis obtentu, sine abbatis sui licentia de eodem loco discedere. Discedentem uero absque communium litterarum cautione nullus audeat retinere. Cum autem generale interdictum  terre fuerit, liceat uobis clausis ianuis, exclusis excommunicatis et interdictis, non pulsatis campanis, suppressa uoce diuina officia celebrare. Sepulturam preterea illius loci liberam esse decernimus, ut eorum quoque deuotioni et extreme uoluntati, qui se illic sepeliri deliberauerint, nisi forte excommunicati uel interdicti sint, nullus obsistat, salua tamen iustitia illarum Ecclesiarum a quibus mortuorum corpora assumuntur. Obeunte uero abbate qui pro tempore fuerit, nullus ibi qualibet subreptionis astutia seu uiolentia preponatur, nisi quem fratres communi consensu, uel fratrum pars maior consilii sanioris secundum Dei timorem et beati Benedicti Regulam prouiderint eligendum. Preterea libertates et immunitates antiquas et rationales  consuetudines monasterio uestro collatas, sicut hactenus obseruate sunt ratas habemus, et eas perpetuis temporibus illibatas manere presenti decreto sancimus; auctoritate quoque apostolica interdicimus ne quis infra fines parochie uestre, presertim a S. Leonardo usque ad Sanctam Christinam, ullatenus sine assensu diecesani episcopi et uestro capellam, seu oratorium de nouo edificare presumat, saluis tamen priuilegiis Romanorum pontificum. Prohibemus etiam ne quis in uos uel monasterium uestrum excommunicationis, suspensionis seu interdicti sententiam, sine manifesta et rationabili causa, promulgare presumat, uel nouas et indebitas exactiones uobis uel hominibus uestris imponat. Decernimus ergo ut nulli omnino hominum  fas sit prefatum monasterium temere perturbare, aut eius possessiones auferre, uel ablatas retinere, minuere, seu quibuslibet uexationibus fatigare; sed omnia integra conseruentur eorum pro quorum gubernatione ac sustentatione concessa sunt, usibus omnimodis profutura, salua sedis apostolice auctoritate, et uallisumbrosani abbatis debita reuerentia. Si que igitur in futurum ecclesiastica secularisue persona hanc nostre constitutionis paginam sciens, etc.

    Ego Clemens Catholice Ecclesie episcopus ss.
    Ego Theobaldus Ostiensis et uelletrensis episcopus ss.
    Ego Laborans presbyter cardinalis S. Marie Trans-Tiberim tituli Calisti ss.
     Ego Melior presbyter cardinalis SS. Ioannis et Pauli titt. Pamachii ss
    Ego Iacobus diaconus cardinalis S. Marie in Cosmedin ss.
    Ego Gratianus SS. Cosme et Damiani diaconus cardinalis ss
    Ego Octauianus SS. Sergii et Bacchi diaconus cardinalis ss.
    Ego Petrus Sancti Nicolai in Carcere Tulliano diaconus cardinalis ss.
    Ego Radulfus S. Georgii ad uelum Aureum diaconus cardinalis ss.


Datum Pisis, per manum Moysi Lateranensis canonici uicem agentis cancellarii, XIII Kal. Februarii,  indictione sexta, Incarnationis Dominice anno 1187, pontificatus uero Domini Clementis pape tertii anno primo.



XuII. Balduino archiepiscopo Cantuariensi precipit, ut quidquid post appellationem a monachis Cantuariensibus ad sedem apostolicam factam, uel predecessoris sui  prohibitionem in opere capelle actum sit, non differat demoliri. 
[TWISDEN, Hist. Angl. Script., I, 1528.]

CLEMENS episcopus, seruus seruorum Dei, uenerabili B. Cantuariensi archiepiscopo, salutem et apostolicam benedictionem.

Quanto in Ecclesia Dei scientie munere et religionis preemines honestate, dignitatisque apicem in  partibus Anglicanis obtines ampliorem, tanto decet caritatem tuam uigilantiori studio a subiectorum iniuriis uel oppressionibus temperare, et, his postpositis que iustitie pulchritudinem decolorant odoremque bone opinionis exstinguunt, obedientiam et reuerentiam debitam maioribus exhibere. Unde non sine causa miramur, quod, sicut nobis proponitur, post appellationem ad sedem apostolicam factam, et bone memorie Urbani predecessoris nostri prohibitionem, adeo circa noue capelle constructionem et alia multa manus tuas in ecclesie tibi commisse fratrum molestias aggrauasti, ut nichil eis de interposite appellationis remedio accessisse, procul ratio iuris expostulat, estimetur, nec tu honori sacrosancte Romane Ecclesie matris tue uidearis,  prout oportuit, detulisse. Licet autem propositum nobis fraternitati tue, quantum cum Deo possumus, deferendi, et personam tuam in omnibus que ex officio nobis incumbunt statuerimus honorare, quia tamen eorumdem fratrum pressuras pariter et clamores cum bona conscientia preterire clausis oculis nec possumus nec debemus, fraternitati tue de consilio fratrum nostrorum per apostolica scripta precipiendo mandamus, quatenus, omni contradictione et occasione postposita, eo etiam non obstante si te abesse contigerit ab Ecclesia tua, quidquid post appellationem ad sedem apostolicam factam, uel predecessoris nostri prohibitionem in opere capelle actum est, non differas demoliri, reuocans et deducens prorsus in irritum,  quidquid de instituendis canonicis et aliis circa capellam factum est et perperam innouatum. Eos etiam qui post inhibitionem supradicti predecessoris nostri in capella ipsa celebrare diuina officia presumpserunt, donec condignam nobis satisfactionem exhibeant, ab officio et beneficio habeas interdictos. Ministros etiam conuentus quos post appellationem interpositam amouisti, quos et idem predecessor restituit, habeas restitutos, et eos quos pariter post appellationem excommunicare uel suspendere uoluisti, habeas nichilominus absolutos, et uniuersa que post appellationem in eorum grauamen sunt attentata, uidelicet in inuasione uillarum et possessionum suarum, reddituum quoque  et aliorum, que ante appellationem habuerant, et ablatione similiter aliarum rerum, in statum pristinum, cessante appellatione et contradictione reducas. Ad hec, quia secundum formam iuris post appellationem nichil est innouandum, uolumus et precipimus, ut pendente iudicio in eorumdem fratrum detrimentum circa statum monasterii nichil omnino satagas immutare. Alioquin graue nobis existeret modis omnibus et molestum, nec possemus sine correctione debita equanimiter sustinere.

Datum Sen., uII Kal. Februarii, indictione uI.



XuIII. Gunteramo episcopo Senensi ecclesiam in monte Bonitii sitam asserit. 
[UGHELLI, Italia sacra, III, 548.]


CLEMENS episcopus, seruus seruorum Dei, uenerabili fratri GUNTERAMO Senen. episcopo, eiusque successoribus canonice substituendis in perpetuum.

Communi et speciali debito tuis cogimur petitionibus condescendere, et effectum congruum indulgere, ut qui tenemur uniuersos in suis iustis postulationibus exaudire, tanto tibi amplius uideamur esse propitii, quanto te et Ecclesiam tibi commissam  abundantiori diligimus caritate. Eapropter, uenerabilis in Christo frater, tuis iustis postulationibus grato concurrentes assensu ecclesiam in Montebonizzi a b. m. Raynerio predecessore tuo, in fundo uidelicet quod bon. mem. q. comes Guido concessit beato Petro, et pie recordationis predecessori nostro Adriano pape de ipsius predecessoris nostri auctoritate et concessione constructam de communi consilio fratrum nostrorum tibi et successoribus tuis ad exemplar pie mem. Alexandri pape, antecessoris nostri, concedimus et confirmamus; dantes uobis liberam facultatem, sicut iidem predecessores nostri dedisse noscuntur, eamdem Ecclesiam sine contradictione qualibet consecrandi, et in ea clericos iuxta uestre uoluntatis arbitrium  ponendi et libere ordinandi; non obstante retractatione quam prefatus predecessor noster Adrianus super hoc, leui et uano errore ductus, ea consideratione fecisse dignoscitur, quod locus ille in episcopatu Florentino consistit, cum in priuilegio ipsius predecessoris nostri contineatur fundum ipsum a memorato comite supra fuisse concessum, et ab eodem predecessore nostro ad Ecclesiam ibi construendam sub annuo censu unius bizantii tuo predecessori collatum. Statuimus autem, sicut prefati antecessores nostri statuisse noscuntur, ut quicunque de tua diecesi ad locum illum transierint, in omnibus spiritualibus tibi tantum et successoribus tuis debeant respondere, et uos eamdem quam  prius habeatis in eis omni modo potestatem. Ceterum ad huius nostre concessionis et confirmationis indicium unum bizantium nobis nostrisque successoribus annis singulis persoluetis. Decernimus ergo ut nulli omnino hominum liceat hanc paginam nostre concessionis et confirmationis infringere, etc. Si que igitur, etc., ecclesiastica, etc.

    Ego Clemens Catholice Ecclesie episcopus subscripsi.
    Ego Laborans presb. card. Sancte Marie Trans-Tiberim titul. S. Calixti subscripsi.
    Ego Octauianus Sanctorum Sergii et Bacchi D. card. subscr.
    Ego Petrus S. Nicolai in Carcere Tulliano D. card. subscr.
     Ego Bobo Sancti Georgii ad uelum Aureum D. card. subscr.


Data apud S. Quiricum per manum Moysi Lateranensis canonici, uicem agentis cancellarii, u. Kalend. Februarii, indict. uI, Incarnat. Dominice anno 1187, Pontif. uero domini Clementis pape III, an. I.



XIX. Priuilegium pro monasterio S. Marie Florentino. 
[MARGARINI, Bullar. Casin., II, 211.]

CLEMENS episcopus, seruus seruorum Dei, dilectis filiis abbati S. Marie de Florentia eiusque fratribus tam presentibus quam futuris regularem uitam professis, in perpetuum.

 Cum omnium Ecclesiarum sit nobis, quanquam immeritis, cura commissa, et de omnibus teneamur sollicitudinem gerere, illis propensius adesse debemus, que specialiter iuris B. Petri esse noscuntur. Eapropter, dilecti in Domino filii, uestris iustis postulationibus clementer annuimus et prefatum monasterium S. Marie de Florentia, quod specialiter iuris et proprietatis Romane Ecclesie esse dignoscitur, in quo diuino estis obsequio mancipati, ad exemplar felicis recordationis Alexandri pape predecessoris nostri, sub beati Petri et nostra protectione suscipimus, et presentis scripti priuilegio communimus; imprimis siquidem statuentes ut ordo monasticus, qui secundum Deum et Beati  Benedicti Regulam in eodem monasterio noscitur institutus, perpetuis ibidem temporibus inuiolabiliter obseruetur. Preterea quascunque possessiones, quecunque bona idem monasterium in presentiarum iuste et canonice possidet, aut in futurum concessione pontificum, largitione regum uel principum, oblatione fidelium seu aliis iustis modis, prestante Domino, poterit adipisci, firma uobis uestrisque successoribus et illibata parmaneant; in quibus hec propriis duximus exprimenda uocabulis:

Locum ipsum in quo prefatum monasterium situm est, cum omnibus pertinentiis suis; castrum de Signa et tertiam partem castri de Grumulo cum ecclesia et pertinentiis suis; curtem de Greue cum  ecclesia S. Martini, ceterisque possessionibus suis; ecclesiam S. Bartholomei cum curte et terra Berizonis et Aze uxoris eius de Rodda. Insuper et terram eius de Patroio, seu in quibuscunque locis cum omnibus pertinentiis suis; castrum de Radda cum curte et ecclesiis et omnibus ad eam pertinentibus; ecclesiam Sancti Martini in loco confluenti, cum pertinentiis suis; ecclesiam Sancti Martini que est infra ciuitatem iuxta prelibatum monasterium cum casis, terris et omnibus pertiuentiis suis; ecclesiam S. Martini in Mensula cum omnibus pertinentiis suis; curtem Montis-Domini cum omnibus ad eam pertinentibus; curtem de Mandria cum pertinentiis suis; terram Ioannis filii Teudi cum casis et reliquis possessionibus, sicut Maria et donatus  filius eius monasterio contulerunt; casas et terras Ioannis filii Boge; ecclesiam S. Rocchi cum terris et domibus circa se; castrum uicli cum curte, ecclesiis, et omnibus pertinentiis suis. Preterea quicquid de donatione Bonifacii fratris Benedicti quondam abbatis uestri legitime possidetis et omnes decimas de uiclo sicut eam de concessione bone memorie . . . . Florentini episcopi et decimas de Allodio uestro de curte de Casaglia, de Tusci et de Rocchetta, sicut decimam ipsam, de concessione Guidonis quondam uolteranni episcopi canonice possidere noscimini, uobis et monasterio uestro auctoritate apostolica confirmamus. Nihilominus etiam liberam institutionem personarum in ecclesiis uestris, sicut eam predecessores uestri, et uos ipsi  a 40 retro annis inconcusse habuisse noscimini, uobis duximus auctoritate apostolica confirmandam. Prohibemus insuper ne quis episcopus uel ministerialis eius, ecclesias uestras, uel earum clericos indebitis exactionibus seu molestiis audeat fatigare, aut in uos excommunicationis, seu in monasterium uestrum interdicti sententiam, sine mandato Romani pontificis uel legati ab eius latere destinati, ferre presumat. Sane noualium uestrorum, que propriis manibus aut sumptibus colitis siue de nutrimentis uestrorum animalium decimas uel primitias a uobis uel monasterio uestro exigere nemo presumat. Chrisma uero, oleum sanctum, consecrationes altarium seu basilicarum, ordinationes monachorum uel clericorum uestrorum qui ad sacros  ordines fuerint promouendi a Florentino recipietis episcopo, siquidem catholicus fuerit, et gratiam et communionem apostolice sedis habuerit, et ea gratis, et absque prauitate aliqua uoluerit exhibere, alioquin quemcunque catholicum malueritis adeatis antistitem, qui nostra fultus auctoritate uobis quod postulastis impendat. Sepulturam preterea ipsius loci liberam esse decernimus, ut eorum deuotioni et extreme uoluntati, qui se illic sepeliri deliberauerint, nisi forte excommunicati uel interdicti sint, nullus obsistat; salua tamen iustitia illarum ecclesiarum a quibus mortuorum corpora assumuntur.

Decernimus ergo ut nulli omnino hominum liceat  prefatum monasterium temere perturbare aut eius possessiones auferre, uel ablatas retinere, minuere, seu quibuslibet uexationibus fatigare sed omnia integra conseruentur eorum pro quorum gubernatione ac sustentatione concessa sunt usibus omnimodis profutura, salua sedis apostolice auctoritate. Si qua igitur in futurum ecclesiastica secularisue persona, etc.

Datum Laterani, III Idus Febr.



XX. Ecclesie S. Marie Grandigurgitis protectionem suscipit, possessionesque ac priuilegia confirmat. 
[HUGO Ord. Prem. Annal., I, Pr., p. 600.]

CLEMENS episcopus, seruus seruorum Dei, dilectis filiis RADULPHO abbati ecclesie S. Marie Grandigurgitis  eiusque fratribus tam presentibus quam futuris regularem uitam professis, in perpetuum.

Religiosam uitam eligentibus apostolicum conuenit adesse presidium, ne forte cuiuslibet temeritatis incursus aut eos a proposito reuocet, aut robur, quod absit, sacre religionis infringat. Eapropter, dilecti in Domino filii, uestris iustis postulationibus clementer annuimus et prefate ecclesie S. Marie Grandigurgitis, in qua diuino mancipati estis officio, sub beati Petri et nostra protectione suscipimus et presentis scripti priuilegio communimus. Imprimis siquidem statuentes ut ordo canonicus, qui secundum Deum et beati Augustini Regulam, et institutionem Premonstratensium fratrum in eadem Ecclesia institutus esse dignoscitur,  perpetuis ibidem temporibus inuiolabiliter obseruetur. Preterea, quascunque possessiones, quecunque bona eadem ecclesia impresentiarum iuste et canonice possidet, aut in futurum concessione pontificum, largitione regum uel principum, oblatione fidelium, seu aliis iustis modis, prestante Domino, poterit adipisci, firma uobis uestrisque successoribus et illibata permaneant, in quibus hec propriis duximus exprimenda uocabulis.

Locum ipsum Grandigurgitis in quo prefata ecclesia de Bellelagia, Henrico de Larges, Theodoro de Plozesc et Gerardo fratre eius; curiam de Courdumaco quam dedit uobis Reimbaldus de Ferretis cum appendiciis suis, assensu Ludouici comitis  eiusdem castri; curiam de Geriuillari cum appendiciis suis, cuius partem dedit uobis Richardus de Gleire; curiam de Burres cum appendiciis suis, quam habetis de abbatissa et capitulo des Balmes  pro quinque solidis annuatim eidem ecclesie persoluendis; curiam de Courdemaiche cum appendiciis suis, quam dedit uobis Cetto de Eglingues; curiam de Seneue quam uendiderunt et dederunt uobis Henricus et frater suus Billingus, assensu Ludouici comitis de Salerner; eleemosynam decem et nouem solidorum quam dedit uobis Reimbaldus de Euperpa apud S. Ulricum, in perpetuum possidendam, eleemosynam unius prati et duorum mensorum terre apud Estophum, quam dedit uobis Richardus Libranchet;  eleemosynam quam dedit uobis Reigerus de Bonchort apud Altoreille. Sane noualium uestrorum que propriis manibus aut sumptibus colitis, siue de nutrimentis animalium uestrorum, nullus a uobis decimas exigere seu extorquere presumat. Liceat quoque uobis clericos uel laicos e seculo fugientes, liberos et absolutos ad conuersionem recipere, et eos absque contradictione aliqua retinere.

Prohibemus insuper, ut nulli fratrum uestrorum, post factam in eodem loco professionem, fas sit, absque abbatis sui licentia, de eodem loco discedere; discedentem uero sine communium litterarum cautione, nullus audeat retinere. Inhibemus etiam ne ecclesias aut terras, seu aliquod beneficium  ecclesie uestre collatum liceat alicui personaliter dari, siue aliquo modo alienari, sine consensu totius capituli, aut maioris partis uel sanioris eiusdem; si que uero donationes, alienationes, aliter quam dictum est, facte fuerint, eas irritas esse censemus. Ad hec autem adiicimus, ne aliqui canonici seu conuersi, sub professione domus uestre adstricti, sine consensu abbatis et maioris partis capituli uestri, pro aliquo fideiubeant, uel ab aliquo pecuniam mutuo accipiant, ultra pretium capituli uestri prouidentia prouisum, nisi propter manifestam domus uestre utilitatem; quod si facere forte presumpserit, non teneatur conuentus sine cuius licentia et consensu hoc egerant, pro his aliquatenus respondere. Preterea licitum sit in  causis uestris fratres uestros idoneos ad testificandum adducere, atque ipsorum testimonio, si rectum fuerit, et propulsare uiolentiam, et iustitiam uindicare. Ob euitandas uero secularium frequentias, liberum sit uobis, saluo iure diecesani episcopi et ecclesie parochialis, oratoria in grangiis uestris construere, et in ipsis, cum necesse fuerit, uobis et familie uestre diuina officia celebrare. Pro chrismate uero, oleo sancto, consecrationibus ecclesiarum, ordinationibus clericorum, qui ad sacros ordines fuerint promouendi, siue abbate ducendo ad sedem, uel quibuslibet aliis ecclesiasticis sacramentis, nullus a uobis, aut sub obtentu consuetudinis, aut quolibet alio modo quidquam audeat postulare;  si quis autem contra hoc uenire presumpserit, portionem cum Gehiesi se nouerit habiturum, cuius factum exactione turpis lucri et muneris imitatur. Sepulturam preterea ipsius loci liberam esse decernimus, ut eorum deuotioni et extreme uoluntati qui se illic sepeliri deliberauerint, nisi forte excommunicati uel interdicti sint, nullus obsistat, salua tamen iustitia illarum ecclesiarum a quibus mortuorum corpora assumuntur. Paci quoque et tranquillitati uestre paterna in posterum sollicitudine prouidere uolentes, auctoritate apostolica prohibemus, ne quis infra clausuras locorum, seu grangiarum uestrarum furtum seu rapinam committere, ignem apponere, hominem capere, uel interficere, seu aliquam uiolentiam temere  audeat exercere.

Decernimus ergo, ut nulli omnino hominum fas sit prefatam Ecclesiam temere perturbare, aut eius possessiones auferre, uel ablatas retinere, minuere, seu quibuslibet uexationibus fatigare, sed omnia integra conseruentur eorum, pro quorum gubernatione et sustentatione concessa sunt, usibus omnimodis profutura, salua sedis apostolice auctoritate et diecesani episcopi canonica iustitia. Si que igitur in futurum ecclesiastica secularisue persona, etc.

Datum Laterani, per manum Moysi Lateranensis canonici uicem agentis cancellarii, Idus Februarii, indictione III [leg. uI], Incarnationis Domini anno  1187; pontificatus uero domini Clementis pape III anno primo.

    Ego Clemens Catholice Ecclesie episcopus.
    Ego Theobaldus Ostiensis et uelletrensis episcopus.
    Ego Laborans presb. card. S. Marie.
    Ego Melchior presb. card. Trans-Tiberim tit. Calixti SS. Ioannis et Pauli, etc.
    Ego Iacobus diac. card. S. Marie in Cosmedin.
    Ego Octauianus SS. Sergii et Bachi diac. card.
    Ego Goffredus S. Marie in uia Lata diac. card.
    Ego Radulphus S. Georgii ad uelum Aureum diac. card.





XXI. Archiepiscopis et episcopis mandat, ne a prioribus et obedientiariis Cluniacensium fratrum, sine consilio abbatis et conuentus, possessiones ecclesiarum distrahi, laicisque conferri patiantur. 
[Bullarium Cluniacense, 88.]


CLEMENS episcopus, seruus seruorum Dei, uenerabilibus fratribus archiepiscopis et episcopis, in quorum parochiis prioratus et obedientie Ecclesie Cluniacensis existunt, salutem et apostolicam benedictionem.

Ea que in ecclesiarum preiudicium per prelatorum insolentiam attentatur, nostro imminent officio corrigenda; ne, si in ipsarum fuerimus prouisione remissi, et earum status graue sustineat detrimentum, et nos de negligentia possimus in extremo  examine reprehendi. Unde quia ad audientiam apostolatus nostri peruenit quod priores et obedientiarii Cluniacensium fratrum, sine consilio abbatis et conuentus, possessiones ecclesiarum suarum et contra institutionem Cluniacensis ordinis illicite detrahunt, et quasdam laicis conferentes, censum debitum in graue preiudicium ecclesiarum minuere non uerentur. Nos fraternitati uestre presentium auctoritate iniungimus firmiterque mandamus, quatenus detentores bonorum predictarum ecclesiarum taliter distractorum, cum ad uos querela peruenerit, moneatis attentius, et, si necesse fuerit, excommunicatione pariter et interdicto, remota appellatione, cogatis, ut possessiones in preiudicium  ecclesiarum, priorum seu aliorum procuratorum temeritate distractas, sine difficultate restituant, et censum irrationabiliter imminutum non differant integrare.

Datum Laterani, XIu Kalendas Martii, pontificatus nostri anno primo.



XXII. Ecclesie Caminensis protectionem suscipit, ea lege ut Sifridus episcopus et eius successores sedi apostolice fertonem  auri quotannis persoluant. 
[LUNIG, Spicileg. eccles., Supplem., p. 6.]

CLEMENS episcopus, seruus seruorum Dei, uenerabili fratri SIFRIDO Caminensi episcopo eiusque  successoribus canonice substituendis, in perpetuum.

Ex iniuncto nobis a Deo apostolatus officio fratribus et cepiscopis nostris tam uicinis quam longe positis, paterna nos conuenit prouisione consulere et ecclesiis in quibus Domino militare noscuntur suam iustitiam conseruare. Aequum est enim et rationabile, ut quam beato Petro eiusque uicariis deuotiores esse noscuntur, et sancte Ecclesie Romane patrocinio cupiunt confoueri, eiusdem pie matris uberibus nutriantur. Eapropter, uenerabilis in Christo frater, tuis iustis postulationibus clementer annuimus, et commissam tibi Caminensem ecclesiam que beati Petri iuris existit, sub eiusdem apostolorum principis et nostra protectione suscipimus, et presentis scripti priuilegio communimus.  Preterea quascunque possessiones, quecunque bona eadem ecclesia impresentiarum iuste et pacifice possidet, aut in futurum concessione pontificum, largitione regum uel principum, oblatione fidelium, seu aliis iustis modis, Deo propitio, poterit adipisci, firma tibi tuisque successoribus et illibata permaneant. In quibus hec propriis duximus exprimenda uocabulis.

uidelicet ciuitatem ipsam Caminensem, cum taberna et foro in illis et omnibus eorum appendiciis, castra hec, scilicet, Demusin, Treboses, Chosow, Wolgast, Huzonim, Groswin Piris, Stargard cum uillis et omnibus eorum appendiciis, Stettin, Prentzlow cum foro et taberna et suis appendiciis, Colberg cum tugurio solis et thelonio, foro et taberna  et omnibus suis appendiciis; totam Pomeraniam usque ad Lebam fluuium cum foris et tabernis; decimam Fohri Sithen. Statuimus autem ut quia ciuitas, que Wollin dicitur, in qua episcopalis sedes esse solebat, propter guerrarum incommoda deserta esse proponitur, ipsa sedes in ecclesia Sancti Ioannis Baptiste apud ciuitatem Camminensem, que populosior est et securior, habeatur; libertatem quoque qua sedes ipsa soli fuit Romano pontifici a prima sui institutione subiecta, sicut est hactenus obseruata, ratam habemus et perpetuis temporibus inuiolabilem permanere sancimus. Preterea decimas quas ecclesia ipsa tam ex resignatione laicorum, quam aliis iustis modis possidet, tibi et per te  ipsum ecclesie, auctoritate apostolica confirmamus.

Ad hec statuimus ut omnes clerici tue iurisdictioni subiecti, tam religiosi quam alii tibi debitam in omnibus reuerentiam et obedientiam exhibeant, nisi per apostolice sedis priuilegia sint exempti. Prohibemus insuper ne te, uel tuorum successorum quodam decedente, per principis terre uel cuiuslibet alterius uiolentiam bona episcopalia distrahantur, sed illi qui canonice fuerit substitutus illibata et integra conseruentur. Auctoritate quoque apostolica prohibemus ne laici quilibet ecclesias uel oratoria in tua diecesi construentes, sacerdotes in eis ponere, uel canonice institutos sine assensu diecesani episcopi amouere presumant.

 Adiicimus etiam prohibentes, ne si aliqua ecclesia in ipsa diecesi fuerit fabricata episcopus, qui pro tempore fuerit ei munus consecrationis impendat, nisi prius a fundatore ipsius, uel alio ad sustentationem congruam, ministrorum dos competens fuerit assignata. Inhibemus insuper ne interdictos uel excommunicatos tuos ad officium aut communionem ecclesiasticam recipere quisquam sine congrua satisfactione presumat, nisi forte periculum mortis immineat ut dominicam presentiam tuam habere nequiuerint, per alium, secundum formam Ecclesie, satisfactione premissa oporteat ligatum absolui. Ad iudicium autem huiusmodi percepte a sede apostolica protectionis et libertatis, nobis nostrisque successoribus, tu et successores tui fertonem  auri annis singulis exsoluetis.

Decernimus ergo ut nulli omnino hominum liceat prefatam ecclesiam temere perturbare aut eius possessiones auferre, uel ablatas retinere, imminuere, seu quibuslibet uexationibus fatigare, sed omnia integra conseruentur eorum, quorum gubernationi et sustentationi concessa sunt, usibus omnimodis profutura; salua in omnibus apostolice sedis auctoritate.

Si que igitur in posterum ecclesiastica secularisue persona, etc.

Datum Laterani per manum Moysis, Lateranensis canonici, uicem agentis cancellarii, uI Kal. Mart. indict. uI, Incarnationis Dominice anno millesimo centesimo octuagesimo octauo, pontificatus uero domni  Clementis pape tertii anno primo.



XXIII. Hugoni abbati Cluniacensi monasterium Balmense asserit. 
[Bullarium Cluniac., 88.]

CLEMENS episcopus, seruus seruorum Dei, dilectis filiis HUGONI abbati Cluniacensis monasterii, eiusque fratribus, tam presentibus quam futuris, regularem uitam professis, salutem et apostolicam benedictionem.

Gloriosa et admirabilis diuine prouidentia maiestatis ad hoc diuersos gradus et ordines in Ecclesia sua constituit ut, dum inferiores superioribus  debitam obedientiam et reuerentiam exhiberent, una fieret ex diuersitate connexio, et ordinabiliter gereretur officiorum administratio singulorum. Sicut sancte filii obedientie in sinu matris Ecclesie gratiose consolationis uberibus confouendi sunt, ita rebelles et elati, qui per molestiam suam quasi peccatum ariolandi et idololatrie scelus incurrunt, seueritatis ecclesiastice disciplinis sunt arctioribus cercendi. Balmense itaque monasterium, quod per fratres inibi congregatos et odore bone opinionis et religionis decore splendescere ac florere debuerat, quia ueterem hominem cum suis actibus sequebantur, in peccatis eorum diabolo suadente, contabuit: unde tam in spiritualibus quam temporalibus miserabiliter fuerat imminutum. Cum autem  placuit ei qui ab eterno cuncta disponit, ut tantis malis finem imponeret, et locum ipsum ad obsequium suum misericorditer reuocaret, facies eorumdem fratrum implere ignominia uoluit, ut per hoc nomen suum inquirerent et ad uiam rectitudinis inuiti etiam remearent.

Hec itaque, iustitia preeunte, felicis recordationis Eugenius papa predecessor noster predictum Balmense monasterium, cum omnibus pertinentiis suis Cluniacensi Ecclesie in perpetuum statuit possidendum et priuilegii sui munimine confirmauit.

Nos itaque eiusdem Eugenii et Urbani Romanorum pontificum predecessorum nostrorum uestigiis inherentes, prefatum monasterium, sicut illud iuste et canonice possidetis, cum omnibus  que impresentiarum iuste et canonice possidet, aut in futurum iustis modis, prestante Domino, poterit adipisci, uobis et Ecclesie uestre per uos auctoritate apostolica confirmamus, et presentis scripti priuilegio communimus, hac uidelicet ratione ut ordo monasticus ibi secundum institutionem Cluniacensem semper futuris temporibus inuiolabiliter obseruetur, et pro rebellione, contumacia et offensa, quam Balmensis monasterii abbas et fratres, aduersus sanctam Romanam exercuerunt Ecclesiam, quicunque regimen in eodem loco per uos obtinuerit, nunquam abbatis sed prioris nomen tantum sortiatur.

Decernimus ergo ut nulli omnino hominum fas  sit prefatum monasterium temere perturbare, aut eius possessiones auferre, uel ablatas retinere, minuere, seu quibuslibet uexationibus fatigare; sed omnia integra conseruentur eorum pro quorum gubernatione ac sustentatione concessa sunt usibus omnimodis profutura, salua nimirum apostolice sedis auctoritate. Si que igitur in futurum ecclesiastica secularisue persona, hanc nostre constitutionis paginam sciens, contra eam temere uenire tentauerit, secundo tertioue commonita, nisi reatum suum congrua satisfactione correxerit, potestatis honorisque sui dignitate careat, reamque se diuino iudicio existere de perpetrata iniquitate cognoscat, et a sacratissimo corpore et sanguine Dei et Domini Redemptoris nostri Iesu Christi aliena  fiat, atque in extremo examine diuine subiaceat ultioni. Cunctis autem eidem loco sua iura seruantibus sit pax Domini nostri Iesu Christi, quatenus et hic fructum bone actionis percipiant, et apud districtum iudicem premia eterne pacis inueniant. Amen, amen, amen.

    Ego Clemens Catholice Ecclesie episcopus.
    Ego Theobaldus Ostiensis et uelletrensis episcopus.
    Ego Ioannes presb. card. tit. S. Marci.
    Ego Laborans presb. card. S. Marie Trans-Tiberim tit. Calixti.
    Ago Albinus presb. card. tit. S. Crucis in Ierusalem.
     Ego Melior presb. card. SS. Ioannis et Pauli tit. Pamachii.
    Ego Hyacinthus diac. card. S. Marie in Cosmedin.
    Ego Octauianus SS. Sergii et Bacchi diaconus cardinalis.
    Ego Suffredus S. Marie in uia Lata diac. cardinalis.
    Ego Petrus S. Nicolai in Carcere Iulliano diac. card.
    Ego Radulphus S. Georgii ad uelum Aureum diac. card.


Datum Laterani, per manum Moysi Lateranensis canonici, uices agentis cancellarii, u Kalendas Martii, indictione uI, Incarnationis Dominice anno  1188, pontificatus uero domni Clementis pape III anno primo



XXIu Monasterii Cluniacensis protectionem suscipit, et bona quedam ac priuilegia confirmat. 
[Bullarium Cluniac., 89.]

CLEMENS episcopus, seruus seruorum Dei, dilectis filiis HUGONI abbati monasterii Sancti Petri Cluniacensis, eiusque fratribus, tam presentibus quam futuris, regularem uitam professis in perpetuum.

Quanto specialius Ecclesia uestra nobis est, nullo mediante, subiecta, tanto propensius eius  iuri prouidere compellimur, ne super his que rationabiliter noscitur possidere, processu temporis indebita molestatione grauetur. Eapropter, dilecti in Domino filii, uestris iustis postulationibus clementer annuimus, et prefatum monasterium, in quo diuino mancipati estis obsequio, ad instar felicis recordationis Alexandri et Urbani Romanorum pontificum predecessorum nostrorum, sub beati Petri et nostra protectione suscipimus et presentis scripti priuilegio communimus, imprimis siquidem statuentes, ut ordo monasticus, qui secundum Deum et beati Benedicti Regulam in monasterio uestro noscitur institutus, perpetuis ibidem temporibus inuiolabiliter obseruetur. Preterea quascunque possessiones, quecunque bona idem  monasterium impresentiarum iuste et canonice possidet, aut in futurum concessione pontificum, largitione regum uel principum, oblatione fidelium, seu aliis iustis modis, prestante Domino, poterit adipisci, firma uobis uestrisque successoribus et illibata permaneant. In quibus hec propriis duximus exprimenda uocabulis:

Locum ipsum in quo prefatum monasterium situm est, cum omnibus pertinentiis suis. Prioratum Sancte Marie de Nazara cum omnibus pertinentiis suis; prioratum Sancte Trinitatis de Lencona cum omnibus pertinentiis suis, sicut eosdem prioratus Ecclesia uestra canonice possidet, et de donatione predicti prioratus S. Marie in scripto authentico concedimus uobis, et eidem Ecclesie auctoritate  apostolica confirmamus. Sane noualium uestrorum, que propriis manibus aut sumptibus colitis, siue de nutrimentis animalium uestrorum, nullus a uobis decimas exigere uel extorquere presumat. Liceat quoque nobis clericos uel laicos, liberos et absolutos e seculo fugientes, ad conuersionem recipere, et eos absque contradictione aliqua retinere. Prohibemus insuper ut nulli fratrum uestrorum, post factam in eodem loco professionem, fas sit, nisi arctioris religionis obtentu, absque abbatis sui licentia de eodem discedere; discendentem uero absque litterarum communium cautione nullus audeat retinere. Sepulturam propterea illius loci liberam esse decernimus, ut eorum deuotioni et extreme uoluntati, qui se illic sepeliri deliberauerunt,  nisi forte excommunicati uel interdicti sint, nullus obsistat, salua tamen iustitia illarum ecclesiarum a quibus mortuorum corpora assumuntur. Quia uero decime tam ueteri quam noua lege ministris ecclesiarum noscuntur esse concesse, sub interminatione anathematis prohibemus, ne ullus laicus a uobis decimas exigere uel extorquere presumat.

Decernimus ergo ut nulli omnino hominum fas sit prefatum monasterium temere perturbare, aut eius possessiones auferre, aut ablatas retinere, minuere, seu quibuslibet uexationibus fatigare; sed omnia integra conseruentur eorum pro quorum gubernatione ac sustentatione concessa sunt usibus  omnimodis profutura, salua in omnibus sedis apostolice auctoritate. Si qua igitur in futurum ecclesiastica secularisue persona, etc.

    Ego Clemens Catholice Ecclesie episcopus.
    Ego Theobaldus Ostiensis et uelletrensis episcopus.
    Ego Ioannes presb. card. tit. S. Marci.
    Ego Laborans presb. card. Sancte Marie Trans Tiberim tit. Calixti.
    Ego Albinus presb. card. Sancte Crucis in Ierusalem.
    Ego Melior presb. card. SS. Ioannis et Pauli tit. Pamachii.
    Ego Hyacinthus diaconus cardinalis S. Marie in Cosmedin.
     Ego Octauianus SS. Sergii et Bacchi diaconus cardinalis.
    Ego Saffredus S. Marie in uia Lata diaconus cardinalis
    Ego Petrus S. Nicolai in Carcere Tulliano diac. card.
    Ego Radulphus S. Georgii ad uelum Aureum diac. card.


Datum Laterani, per manum Moysi Lateranensis canonici uices agentis cancellarii, u Kalendas Martii, indictione uI, Incarnationis Dominice anno 1187, pontificatus uero domini Clementis pape III anno primo.



XXu. Monasterii Cluniacensis possessiones omnes confirmat. 
[Bibliotheca Cluniac., 1453.]


CLEMENS episcopus, seruus seruorum Dei, dilectis filiis HUGONI abbati Cluniacensi, eiusque fratribus tam presentibus quam futuris regularem uitam professis in perpetuum.

Religionis monastice modernis temporibus speculum, et in Galliarum partibus documentum, beati Petri Cluniacense monasterium ab ipso sue fundationis exordio sedi apostolice in ius proprium est oblatum. Proinde Patres nostri sancte recordationis Ioannes XI, item Ioannes XIX, Agapitus II,  Benedictus uI, item Benedictus uII, Leo uII, item Leo IX, Gregorius uI, item Gregorius uII, Alexander II, Stephanus, uictor III, Urbanus II, Paschalis II, Gelasius II, Calixtus II, Lucius II, Eugenius III, Adrianus Iu et Urbanus III, Ecclesie Romane pontifices, locum ipsum singularis dilectionis ac libertatis prerogatiua donarunt, et uniuersa et pertinentia priuilegiorum suorum sanctionibus muniuerunt. Statutum est enim ut ecclesie omnes, cemeteria, monachi, clerici et laici uniuersi infra terminos habitantes, qui sunt a riuo de Salnai, et ab ecclesia Rufiaci et Cruce de Lornant; a termino quoque molendini de Tornesac, per uillam que dicitur uarenna, cum nemore Burserio; a termino  etiam qui dicitur Perois ad riuum usque de Salnai, sub apostolice tantum sedis iure ac tuitione permaneant. Neque ipsius Cluniacensis loci presbyteri, aut etiam parochiani, ad cuiuslibet nisi Romani pontificis et Clun. abbatis cogantur ire synodum uel conuentum. Sane pro abbatis, monachorum, seu clericorum infra predictos terminos habitantium ordinatione, pro chrismatis confectione, pro sacri olei ecclesiarum, altarium, et cemeteriorum consecratione, Cluniacense monasterium, quem maluerit antistitem euocet. Cluniacenses monachos ubilibet habitantes nulla omnino persona, preter Romanum pontificem, aut legatum, qui a latere ipsius fuerit destinatus excommunicet, aut interdicat. Sane terminos immunitatis loci uestri,  qui a prefato antecessore nostro Urbano papa II constituti sunt, presentis decreti nostri pagina confirmamus, ne uidelicet ullus homo cuiuscunque conditionis ac potestatis inuasionem, predam, aut rapinam facere, siue homicidium perpetrare presumat infra ipsorum limites terminorum. Itaque termini sacri banni sunt hi: uersus Berziacum terminus est ad biuium circa Sarratam, unde una uia uenit ad Cluniacum, et altera ad Masillias; in strata uersus Bellumiocum terminus est contra carruuium, quod est desuper molendinum cellerarii Clun; citra uiengias ultra Cluniacum uersus Masillias terminus est ad biuium, unde una uia tendit ad Masillias, altera ad Sanctam Mariam de Bosco; super Rufiacum terminus est ad summitatem defensi ad biuium,  unde una [uia] tendit ad Besorniacum, altera ad Quarellam; uersus Sergiacum terminus est intra carruuium, citra locum ubi dicunt ad Turgum; in strata uersus Cabilonensem pagum terminus est ad grossam Cassaniam super Marniacum; uersus Brancedunum terminus est in uia super hoscum Bannedum; uersus Trenorchium terminus est super riuulum quem dicunt Longamaquam; inter Banoscum et Donziacum uersus Petronam uel Zasiacum, terminus est ad tres fagos, ubi partiuntur noster boscus de Cluniaco et boscus comitalis; uersus Igiacum terminus est ad Carmos, super montem Medium.

In abbatiis, que cum suis abbatibus ordinationi Cluniacensis monasterii date sunt, uidelicet S. Martialis Lemouicensis, monasterii noui Pictauis, S.  Ioannis Angeliacensis, monasterii Lesatensis, Moysiacensis, Figiacensis in Cathurcensi pago; in Aruernia Mauziacensis, Tiernensis et Minatensis; in Antissiodorensi, S. Germani; in Rothomagensi abbatia apud Ponteseram; in Taroanensi S. Wlmari, sine Cluniacensis abbatis consilio abbas nullatenus eligatur. Ad hec adiicimus, ut in omnibus prioratibus et cellis, que nunc sine proprio abbate uestro regimini subiecte sunt, nullus futuris unquam temporibus abbatem ordinare presumat. Sed tam prioratus ipsi et celle, quam et cetera in quibuslibet locis omnia, quibus Cluniacensis Ecclesia, Aruernensis concilii, quod per supradictum papam Urbanum II celebratum est, tempore inuestita erat,  de quibus tunc nulla questio mota est, tam tibi quam successoribus tuis in pace semper et quiete seruentur. Pro altaribus et ecclesiis, siue decimis uestris, nulli episcoporum facultas sit grauamen aliquod uobis, aut molestias irrogare, sed sicut eorum permissione quedam ex parte, quedam ex integro habuistis, et in futurum habeatis. Ecclesiarum uestrarum decimas, que a laicis obtinentur, si secundum Deum eorum potestati subtrahere uestre religionis reuerentia poterit, ad uestram et pauperum gubernationem uobis liceat possidere. Decimas laborum uestrorum, pro quibus tam uos quam alios monastice religionis uiros inquietare episcopi consuerunt, illorum uidelicet quos Dominicaturas appellant, qui uestro sumptu a monasteriis, et cellarum uestrarum  clientibus excoluntur, sine omni episcoporum et episcopalium ministrorum contradictione deinceps quietius habeatis, qui uestra peregrinis fratribus et pauperibus erogatis. Ecclesie omnes, que ubilibet posite sunt, seu capelle uestre et cemeteria libera sint et omnis exactionis immunia, preter consuetam episcopi paratam, et iustitiam in presbyteros, qui aduersus sui ordinis dignitatem offenderint. Liceat quoque uobis seu fratribus uestris presbyteros eligere: ita tamen ut ab episcopis, uel episcoporum uicariis animarum curam absque uenalitate suscipiant: quam si committere illi,  de prauitate noluerint, tunc presbyteri ex Apostolice sedis benignitate officia celebrandi licentiam consequantur. Ecclesiarum uero seu altarium consecrationes,  si diecesani episcopi gratis uoluerint exhibere, a quolibet Catholico suscipiatis episcopo; nec cellarum uestrarum ubilibet positarum fratres pro qualibet interdictione uel excommunicatione diuinorum officiorum suspensionem patiantur; sed tam monachi ipsi quam et famuli eorum, et qui se monastice professioni deuouerunt, clausis ecclesiarum ianuis, non admissis diecesanis, diuine seruitutis officia celebrent, et sepulture debita peragant. Preterea quascunque possessiones, quecunque bona idem monasterium in presentiarum iuste et canonice possidet, aut in futurum concessione pontificum, largitione regum uel principum, oblatione fidelium, seu aliis iustis modis Deo propitio poterit adipisci, firma uobis uestrisque successoribus  et illibata permaneant; in quibus hec propriis duximus exprimenda nominibus:

In Burgundia ecclesiam de uillafranca, ecclesiam de Barberiaco, monasterium de Prims, ecclesiam de Belna cum appendiciis suis; in Francia ecclesiam Montis-Desiderii, ecclesiam de Dompetra, ecclesiam de Crispeio; in Prouincia monasterium iuxta Montem-Pessulanum; in Tolosano episcopatu ecclesias Sancte Columbe; in Hispanias, Nazaram, S. Isidorum, S. Zelum de Carrione, S. Romanum de Pennis, uillamuiridem, uillamfrancam, ualemuiridem, Palumbarium, Bodinum, uimeneriam, S. Martinum de Nebda, S. uincentium de Salamantica, Sanctam Columbam de Burgis, Cornilanam,  que proprie Cluniacensi monasterio date sunt. Item in Niuernensi episcopatu monasterium de Albiniaco quod ad Charitatem pertinet. In Francia monasterium de Causiaco, quod ad S. Martinum de Campis pertinet, canonicalem ecclesiam de Abbeuilla. Item ecclesiam de Rua, que ad monasterium de Abbeuilla pertinet. In episcopatu de Castro, ecclesiam S. Petri de Aliano; in episcopatu Tusculanensi ecclesiam S. Marie de Pessulo [Pesculo]; in episcopatu de Orbeueteri, ecclesiam S. Marie de Aquamola, et ecclesiam S. Angeli.

Prohibemus autem ne infra parochias ad ius Clun. monasterii pertinentes, absque Clun. abbatis assensu ullus ecclesiam uel capellam edificare presumat, salua in omnibus sedis apostolice auctoritate.  Inhibemus autem ne terras, seu possessiones alias, et thesaurus ecclesiarum uestrarum liceat alicui uendere, seu alio modo alienare, uel loco pignoris obligare, uel alicui fratrum uestrorum pro aliquo fide iubere absque consensu abbatis et capituli uestri, aut maioris et sanioris partis. Quod si factum fuerit, decreuimus irritandum. Decernimus ergo ut nulli omnino hominum liceat prefatum monasterium temere perturbare, aut eius possessiones auferre, uel ablatas retinere, minuere, seu aliquibus uexationibus fatigare, sed omnia integra conseruentur eorum, pro quorum gubernatione aut sustentatione concessa sunt, usibus omnimodis profutura. Si qua igitur in futurum ecclesiastica secularisue persona, hanc nostre constitutionis paginam sciens,  contra eam uenire tentauerit, secundo tertioue commonita, nisi reatum suum congrua satisfactione correxerit, potestatis honorisque sui careat dignitate, reamque se iudicio diuino existere de perpetrata iniquitate cognoscat; et a sacratissimo corpore et sanguine Dei et Domini Redemptoris nostri Iesu Christi aliena fiat, atque in extremo examine districte subiaceat ultioni. Cunctis autem eidem loco sua iura seruantibus, sit pax Domini nostri Iesu Christi, quatenus et hic fructum bone actionis percipiant, et apud districtum iudicem premia eterne pacis inueniant. Amen.

    Ego Clemens Catholice Ecclesie episcopus.

FACERE uOLUNTATEM TUAM DOCE ME, DOMINE.
    Ego Ioannes presbyter cardinalis tituli Sancti  Marci.
    Ego Laborans presbyter cardinalis Sancte Marie Trans-Tiberim tituli Calixti.
    Ego Albinus presbyter card. tit. Sancte Crucis in Hierusalem.
    Ego Melior presb. card. SS. Ioannis et Pauli tit. Pamachii.
    Ego Iacobus diaconus card. S. Marie in Cosmedin.
    Ego Octauianus SS. Sergii et Bacchi diaconus cardinalis.
    Ego Gofridus S. Marie in uia Lata diaconus cardinalis.
    Ego Petrus S. Nicolai in Carcere Tulliano diac  card.
    Ego Radulphus G. Georgii ad uelum Aureum diaconus card.


Datum Laterani, per manum Moysi Lateran. can. uices agentis cancellarii, u Kal. Martii, indict. uI, Incarn. Dominice anno 1187, pontificatus uero domni Clementis pape III anno I.



XXuI. Abbatum S. Benedicti Padilironensium electionem iubet secundum monasterii Cluniacensis priuilegia fieri. 
[Bibliotheca Cluniac., p. 1452.]

CLEMENS episcopus, seruus seruorum Dei, dilectis filiis HUGONI abbati, et conuentui Cluniacensi,  salutem et apostolicam benedictionem.

Priuilegiis, que a sede apostolica Cluniacensi monasterio indulta sunt, diligenter inspectis, manifeste cognouimus quod Beati Benedicti monasterium a predecessore nostro bone memorie, Gregorio papa uII, Hugoni Cluniacensi abbati eiusque successoribus commissum est, ut in eius gubernatione, atque custodia et potestate habeant, et studium procurationis impendant; obeunte quoque ipsius loci abbate, eorum semper prouideat diligentia, quatenus idonea et huic officio digna in loco regiminis secundum Beati Benedicti Regulam subrogetur persona, et quidquid in Monasterio ad augmentum et obseruationem monastice religionis institui uel emendari oportuerit, eorum semper  ministerio et dispensatione pariter impleatur, salua quidem in omnibus auctoritate apostolice sedis, cuius iuris ille locus existit. Idipsum quoque ab ipsius Gregorii successoribus predecessoribus nostris, et precipue papa Calixto felicis memorie, statutum est et confirmatum: qui in sua confirmatione addidit ut, in eodem Beati Benedicti monasterio, sine Cluniacensis abbatis consilio, prouisione et precepto abbas nullatenus eligatur, nullusque episcoporum sine commendatitiis litteris Clun. abbatis eidem electo consecrationis uel ordinationis manum imponat. Alioquin et consecrator tanquam constitutionis apostolice preuaricator grauiori subiaceat ultioni, et consecrati electio siue ordinatio, donec apostolice sedi et eidem Clun. monasterio  satisfiat, irrita habeatur. Tempore autem beate memorie Lucii pape predecessoris nostri, Petrus tunc abbas monasterii uestri, tam per se quam per fratres suos, predecessoribus eiusdem Lucii pape, et ipsi etiam sepius conquestus fuit quod eodem P. inconsulto fratres predicti monasterii S. Benedicti contra supradictum tenorem sibi abbatem elegerant, et debitam ei obedientiam ac reuerentiam subtrahebant. Unde predecessor noster felicis memorie Innocentius papa per litteras eis suas mandauit, ut Guillelmus abbas, qui abbate et fratribus Cluniacensibus inconsultis electus et ordinatus fuerat, cum honestis et discretis personis de fratribus suis monasterium et fratres Clun. adiret, et eidem P. abbati obedientiam ac reuerentiam,  quemadmodum predecessor suus bone memorie Henricus abbas exhibuerat, deuote et humiliter exhiberet. Quo nequaquam per eos impleto, et fratribus Clun. in sua querimonia persistentibus, idem Lucius papa per sua eis scripta mandauit, ut memoratus G. abbas cum honestis et discretis personis, et priuilegiis sui monasterii, preteritis Beati Andree octauis, eius se conspectui presentaret, ut, utriusque partis causa cognita, pacem inter eos auxiliante Domino reformaret. Fratribus autem uestris eodem termino sepe dicti Lucii conspectui presentatis, nec ipse uenit, nec per fratres suos qui uenerant, pax inter partes potuit reformari. Quia igitur tam manifeste Clun. monasterii iustitie  idem Lucius ulterius deesse non poterat, per apostolica eis scripta mandauit atque precepit, quatenus ipse G. abbas cum honestis et discretis personis de fratribus suis, occasione et dilatione remota, Cluniacense monasterium uisitaret, atque predicto P. abbati obedientiam ac reuerentiam, quam predecessores sui predecessoribus ipsius P. exhibuerant, humiliter exhiberet; quod si infirmitate grauatus per se id adimplere non posset, per meliores personas ipsius monasterii adimpleret. Nos igitur predecessorum nostrorum uestigiis inherentes, ne de cetero in eodem S. Benedicti monasterio, nisi iuxta predictum tenorem priuilegiorum sedis apostolice abbatis fiat electio, ad exemplar sepe dicti Lucii auctoritate apostolica  prohibemus. Quod si facta fuerit, irrita et uacua habeatur.

Datum Laterani, Iu Kal. Martii. Pontificatus nostri anno primo.



XXuII. Hugoni abbati et conuentui Cluniacensi monasterium S. Germani Antissiodorensis addicit. 
[BALUZ., Miscell. ed. Mansi, II, 177.]

CLEMENS episcopus, seruus seruorum Dei, dilectis filiis HUGONI abbati et conuentui Cluniacensi salutem et apostolicam benedictionem.

Quanto specialius cenobium uestrum beati Petri iuris existit et ad nostram prouisionem nullo mediante pertinet et tutelam, et uos et predecessores  uestri in eo celestis magisterio subditi discipline per infusionem sancti Spiritus odorem honestatis et religionis in uestro hactenus ordine obseruate latius expandistis, tanto ad conseruandum iura illesa et iustas deuotionis uestre petitiones benignius admittendas tenemur existere promptiores. Quia igitur, sicut ex scriptis S. quondam comitis Blesensis et A. uxoris eius et felicis recordationis Urbani secundi et Paschalis, Romanorum pontificum, sub sigiliis dilectorum filiorum nostrorum B. Sancti angeli et S. Sancte Marie in uia Lata diaconorum cardinalium, sedis apostolice legatorum, ad presentiam bone memorie Urbani tertii predecessoris nostri transmissis innotuit, monasterium Sancti Germani Altissiodorensis, in quo adeo per  negligentiam prouisorum regularis obseruantia perierat, discipline et terrene defecerant facultates, quod eius custodia abiectis traderetur personis, ad preces predicti comitis monasterii eiusdem patroni et bone memorie Humbaldi tunc Altissiodorensis episcopi et aliorum plurium predictus Urbanus secundus, antecessor noster, beato Hugoni, tunc monasterii uestri abbati, et successoribus ipsius prouida deliberatione concessit secundum beati Benedicti Regulam reformandum et sub ordine monasterii Cluniacensis futuris temporibus perpetuo possidendum, sic tamen quod monasterium ipsum abbatis non debeat prouisione carere; quam concessionem et predicti comitis donationem predictus  Paschalis et Urbanus tertius, predecessores nostri, postmodum confirmarunt, et nos eorum uestigiis inherentes ad exemplar ipsorum eamdem concessionem ratam esse decernimus et presentis scripti pagina confirmamus, statuentes ut nulli omnino hominum liceat hanc paginam nostre confirmationis infringere uel ei ausu temerario contraire. Si quis autem hoc attentare presumpserit, indignationem omnipotentis Dei et beatorum Petri et Pauli apostolorum eius se nouerit incursurum.

Datum Laterani, Iu Kal. Martii, pontificatus nostri anno primo.



XXuIII. Archiepiscopis et episcopis interdicit, ne de cetero nisi eum ad Cluniacensium fratrum prioratus uisitationis causa uenerint, procurationes ab iis aliquas requirant. 
[Bullarium Cluniac., 88.]


 CLEMENS episcopus, seruus seruorum Dei, uenerabilibus fratribus archiepiscopis et episcopis, in quorum parochiis prioratus et obedientie Ecclesie Cluniacensis existunt, salutem et apostolicam benedictionem.

Sic est Ecclesiarum prelatis et diuina constitutione permissum spiritualia seminando, carnalia metendo recipere, secundum illud: Non alligabis os boui trituranti , ut sibi commissis Ecclesiis oneri non existant. Intelleximus siquidem quod hec quidam uestrum nequaquam, sicut conuenit,  attendentes, cum suas dieceses circumeant, a prioratibus et obedientiis Cluniacensium fratrum apud alios hospitati procurationes sibi faciunt exhiberi, licet ipsi parati essent, ut asserunt, in prioratibus suis eos benigne recipere, et prompta eis deuotione seruire. Quia uero indignum est ac uestre pariter honestati contrarium, ecclesiastice caritatis obsequia ad grauamen trahere subditorum fraternitati uestre, presentium auctoritate districtius inhibemus, ne de cetero, nisi cum ad predictorum fratrum prioratus uisitationis causa ueneritis, procurationes ab eis aliquas requiratis, nec eis super hoc grauamen aliquod aut molestiam inferatis, scituri quod si secus egeritis, nos eisdem fratribus, auctore Domino, curabimus prohibere, ut  alibi hospitatis procurationes nequaquam impendant.

Datum Laterani Iu Kal. Martii, pontificatus nostri anno primo.



XXIX. Monasterii S. Marie Flabonis-montis protectionem suscipit, bonaque confirmat. 
[HUGO, Ord. Prem. Ann. I, Pr., p. 551.]

CLEMENS episcopus seruus seruorum Dei, dilectis filiis HUGONI abbati ecclesie S. Marie de Flabonis-montis, eiusque fratribus tam presentibus quam futuris regulariter substituendis in perpetuum.

 Religiosis desideriis, etc. Eapropter, dilecti in Domino filii, uestris iustis postulationibus clementer annuimus, et prefatam ecclesiam Sancte Marie Flabonis-montis, in qua diuino estis obsequio mancipati, sub beati Petri et nostra protectione suscipimus, et presentis scripti priuilegio communimus: in primis siquidem statuentes, ut ordo canonicus qui secundum Deum et beati Augustini Regulam, atque institutiones Premonstratensium fratrum in eadem ecclesia institutus esse dignoscitur, perpetuis ibidem temporibus inuiolabiliter obseruetur. Preterea quascunque possessiones, quecunque bona eadem ecclesia impresentiarum iuste et canonice possidet, uel in futurum concessione pontificum, largitione regum uel principum, oblatione fidelium,  seu aliis iustis modis, prestante Domino, poterit adipisci, firma uobis uestrisque successoribus illibata permaneant. In quibus hec propriis duximus exprimenda uocabulis:

Locum ipsum in quo fundata est ecclesia, qui antiquitus uulgo Flabonis-montis appellatur, et cum nemore de Wathes. Pasturas in ipsis pratis, aquis, nemoribus; glandem et fagenam in iisdem nemoribus; ligna tam ad edificandum, quam ad comburendum et ad quoslibet usus: que dederunt uobis in suis portionibus totius territorii de Baigneual, Wido de Acrimonte, et Wiardus Ruffus de Dauille, Genoldus et Herbertus de S. Iuliano, Wido assensu Hugonis comitis de Wadmonte; Guidus et Herbertus assensu Olrici de Gisnei; Wiardus assensu  eiusdem Guidonis, a quibus ea in feodum tenebant; Guido etiam assensu Olrici de Posternis, et uxoris sue Esclamundie, et Walteri de Deully, etc. 

    Ego Clemens catholice Ecclesie episcopus.
    Ego Theobaldus Ostiensis et uelletrensis episcopus.
    Ego Ioannes presbyt. card. tit. S. Marci.
    Ego Laborans presbyt. card. S. Marie Trans-Tiberim.
    Ego Albinus tit. S. Crucis in Ierusalem presbyt.  card.
    Ego Melchior presbyt. card. SS. Ioannis et Pauli tit. Pamachii.
    Ego Sacerdos diac. card. S. Marie in Cosmedin.
    Ego Decamanus SS. Sergii et Bacchi diac. card.
    Ego Soffridus S. Marie in uia Lata diac. card.
    Ego Petrus S. Nicolai in Carcere Tulliano diac. card.
    Ego Radulphus S. Georgii ad uelum Aureum diac. card.


Datum Laterani, per manum Moysi Lateranensis canonici, uices agentis cancellarii, Iu Kal. Martii, indictione uI, Incarnationis Dominice anno 1187,  pontificatus domini Clementis pape anno primo.



XXX. Bulla abbatiam B. Marie de Heriualle confirmantis. 

CLEMENS episcopus, seruus seruorum Dei, dilectis filiis abbati ecclesie beate Marie de Heriualle, eiusque fratribus tam presentibus, quam futuris regularem fratribus uitam professis in perpetuum.

Religiosam uitam eligentibus apostolicam conuenit adesse presidium, ne forte cuiuslibet temeritatis incursus aut eos a proposito reuocet, aut robur, quod absit! sacre religionis infringat. Eapropter,  dilecti in Domino filii, uestris iustis postulationibus clementer annuimus, et prefatam ecclesiam Sancte Marie de Heriualle, in qua diuini mancipati estis obsequio, sub beati Petri et nostra protectione suscipimus, et presentis scripti priuilegio communimus; imprimis statuentes, ut ordo canonicus, qui secundum Deum et B. Augustini Regulam, atque institutionem fratrum S. uictoris Parisiensis in eadem ecclesia noscitur esse institutus, perpetuis ibidem temporibus inuiolabiliter obseruetur. Preterea quascunque possessiones, quecunque bona eadem ecclesia in presentiarum iuste et canonice possidet, aut in futurum concessione pontificum, largitione regum uel principum, oblatione fidelium, seu aliis iustis modis, prestante Domino, poterit  adipisci, firma uobis uestrisque successoribus et illibata permaneant; in quibus hec propriis duximus exprimenda uocabulis:

Locum ipsum, in quo prefata ecclesia sita est cum omnibus pertinentibus suis, terris, uineis, pratis, siluis, pascuis et uinariis ac decimis; ex dono Rainaldi Claromontis comitis et Matthei comitis Bellimontis Heriuallem et nemus ac planum eidem loco circumadiacens, quantum uos et successores uestri suis sumptibus et animalibus excolere poterunt, ab omni seculari exactione liberum penitus et immune: ecclesiam de Marliaco uilla cum pertinentiis suis; ex dono Odonis Apri duos sextarios frumenti annuatim in molendino Forti, et quod in eodem molendino fratres ipsius loci statim post  primum molentem, quantum ad fratrum sufficientiam oportuerit, semper absque molitura molant; ex dono Rainaldi comitis tres sextarios frumenti et tres mixture in molendino de Coya; ex dono Alberici militis unum sextarium frumenti de domo eius de Fossis annuatim, quicunque eam possederit; ex dono Girardi de Atrio unam minam annone de allodio de Compens, qualiscunque annona ibi uenerit: decimam, quam Guido miles de assensu diecesani episcopi ecclesie uestre dimisit: sexaginta arpenta terre a Rerico de Fossis, et triginta ab Hugone maiore de Luzarchiis, ecclesie uestre emptionis titulo acquisita: bosculum domui uestre uicinium: ex dono Amaurici de uillariobello et  Elisabeth uxoris sue uineas quasdam et terras apud uillariumbellum; sexaginta arpenta nemoris et dimidium, que a supradicto Rerico de Fossis tenetis sub annuo censu sex denariorum pro arpentis singulis soluendorum; sex arpenta terre, que iam dictus Rericus ecclesie uestre in eleemosynam libera et absoluta donauit. Nemus de Roissy, quod ab Alberico de Fossis milite, et Huberto sororio eius et Odone de Bellofonte sub annuo censu quatuor denariorum pro singulis arpentis eiusdem nemoris soluendorum tenetis; duodecim arpenta terre arabilis et decem nemoris, que Hugo maior de Luzarchiis in territorio Fossarum uille perpetua largitione donauit; immunitatem etiam decem solidorum ab eodem Hugone ecclesie uestre concessam,  quos ei annis singulis pro quodam nemore uestra ecclesia soluere tenebatur; decimam preterea, quam idem Hugo ecclesie uestre apud Fossas et Marliacum de assensu diecesani episcopi dimisit; decimam, quam Milo de Bellofonte de sue uxoris et heredum suorum assensu, in loco Bernerii, et eam etiam, quam Malcerius miles de Ballanual apud Suruilliers cum tribus frumenti sextariis de assensu diecesani episcopi uestre ecclesie dimiserunt: ex dono Odonis maioris de Luzarchiis sextarium unum annuatim et quatuor arpenta terre pro anima uxoris sue; ex dono Radulfi de Aquabona militis duos frumenti sextarios apud uillariumsiccum; ex dono Brunisendis mulieris duos frumenti sextarios in uilla Marioli; ex dono Idonee  mulieris de Demunt et filii eius Cunaui hostisiam liberam apud uillare, et duo arpenta terre pro anima Ade uiri sui; dimidiam partem quarte partis decime de Fossis, quam Robertus Bochardus ecclesie uestre de assensu diecesani episcopi dimisit.

Sane noualium uestrarum, que propriis manibus aut sumptibus colitis, siue de nutrimentis animalium uestrorum decimas a uobis nullus extorquere presumat; liceat quoque uobis clericos uel laicos e seculo fugientes liberos et absolutos ad conuersionem recipere, et eos sine contradictione aliqua retinere. Prohibemus insuper, ne ulli fratrum uestrorum post factam in eodem loco professionem fas sit sine abbatis sui licentia de eodem loco discedere,  seu proprium leuitate aliqua detinere; discedentem uero absque communium licentiarum cautione nullus audeat retinere: cum autem generale interdictum terre fuerit, liceat uobis clausis ianuis, exclusis excommunicatis et interdictis, non pulsatis campanis, suppressa uoce diuina officia celebrare. Sepulturam preterea ipsius loci liberam esse decernimus, ut eorum deuotioni et extreme uoluntati, qui se illic sepeliri deliberauerint, nisi forte excommunicati sint uel interdicti, nullus obsistat, salua tamen iustitia illarum ecclesiarum, a quibus mortuorum corpora assumuntur. Obeunte uero te nunc eiusdem loci abbate, uel tuorum quolibet successorum, nullus ibi qualibet subreptione et astutia, seu  uiolentia preponatur, nisi quem fratres communi consensu, uel fratrum maior pars consilii sanioris secundum Dei timorem et beati Augustini Regulam prouiderint eligendum. Decernimus ergo, ut nulli omnino hominum liceat predictam ecclesiam temere perturbare, aut eius possessiones auferre, uel ablatas retinere, minuere, seu quibuslibet uexationibus fatigare, sed omnia integra conseruentur eorum, pro quorum gubernatione et sustentatione concessa sunt usibus commodis profutura, salua in omnibus apostolice sedis auctoritate et diecesani episcopi canonica iustitia. Si qua igitur in futurum ecclesiastica secularisue persona, etc.

Datum Laterani, per manum Moysi Lateranensis canonici, gerentis uicem cancellarii, sexto Nonas  Martii, indictione sexta, Incarnationis Dominice anno 1187 , pontificatus uero domini Clementis pape III anno primo



XXXI. Uniuersis episcopis significat de priuilegio fratrum S. Marie de Reno, ut a quocunque maluerint Catholico antistite ordinentur. 
[TROMBELLI, Mem. di Reno, 436.]

CLEMENS episcopus seruus seruorum Dei uenerabilibus fratribus uniuersis episcopis ad quos littere iste peruenerint, salutem et apostolicam benedictionem.

Cum dilectis filiis nostris Hugoni priori subdiacono nostro, et conuentui sancte Marie de Reno  ab episcopis Bononiensibus fuerit iam pridem indultum, et apostolico eis priuilegio confirmatum, ut a quocunque maluerint catholico antistite ordinentur, prouidere uolumus et debemus, ut eis libertas ista futuris temporibus seruetur illesa. Quapropter fraternitati uestre ad instar felicis recordationis Lucii et Urbani predecessorum nostrorum per apostolica scripta mandamus, quatenus cum ad uos aliquis eorum accesserit ordinandus, iuxta tenorem priuilegii sui, nullius contradictione uel appellatione obstante, auctoritate apostolica ordinetis. Nolumus autem ut pro eo quod ab aliquo semel aut sepius receperint ordines, facultas eis adeundi alium uel alios aliquatenus denegetur.

 Datum Laterani, u Nonas Martii, pontificatus nostri anno primo.



XXXII. Monasterio Cluniacensi Sanam uillam asserit. 
[Bullar. Cluniac., 92.]

CLEMENS episcopus seruus seruorum Dei, dilectis filiis HUGONI abbati et conuentui Cluniac., salutem et apostolicam benedictionem.

Preces que a rationis tramite non discordant, prona nos uoluntate decet admittere, et effectui debito mancipare. Inde est quod uestra iusta postulatione  indulti uillam Sanam quam uir nobilis . . . Despire per manum uenerabilis fratris nostri Theobaldi Ostiensis episcopi, tunc uestri abbatis, monasterio uestro in ultima uoluntate legauit, sicut eam iuste ac sine controuersia possidetis, auctoritate uobis apostolica confirmamus, et presentis scripti patrocinio communimus.

Nulli ergo omnino hominum liceat hanc paginam nostre confirmationis infringere, uel ei ausu temerario contraire. Si quis autem hoc attentare presumpserit, indignationem omnipotentis Dei et beatorum Petri et Pauli apostolorum eius se nouerit incursurum.

Datum Laterani, III Nonas Martii, pontificatus nostri anno primo.



XXXLI. Ad Willelmum regem Scotorum.---De exemptione Ecclesiarum terre sue. 
[MANSI, Concil., XXII, 548.]


Cum uniuersi Christi iugo subiecti ad sedem apostolicam patrocinium inuenire debeant et fauorem, illos tamen specialius conuenit munimine protectionis confoueri, quorum fidem ac deuotionem ut pluribus est experta: ut ad ipsius electionis fauorem tanto amplius prouocetur, et eius reuerentie deuotiori affectione subdantur, quanto beneuolentie ipsius et gratie pignus se nouerint certius assecutos. Eapropter, carissime in Christo fili, reuerentiam ac deuotionem quam ad Romanam te  habuisse a longis retro temporibus Ecclesiam nouimus, attendentes, presentis scripti pagina duximus statuendum, ut Scoticana Ecclesia apostolice sedi, cuius filia specialis existit, nullo mediante debeat subiacere. In qua hec sedes episcopales esse noscuntur: ecclesie uidelicet Sancti Andree, Glascuensis, Dunkeldensis, Dumblinensis, Brehinensis, Aberdonensis, Morauiensis, Rosensensis, Katinensis: et nemini liceat nisi Romano pontifici, uel legato ab ipsius latere destinato, in regnum Scotie interdicti uel excommunicationis sententiam promulgare, et si promulgata fuerit, decernimus non ualere. Adiicimus ut nulli de cetero, qui de regno Scotie non fuerit; nisi quem apostolica sedes propter hoc de corpore suo specialiter destinauerit, licitum  sit in eo legationis officium exercere. Prohibemus autem ut controuersie que fuerint in regno illo de possessionibus eius exorte, ad examen extra regnum positorum iudicum non trahantur, nisi ad Romanam Ecclesiam fuerit appellatum. Si qua uero scripta contra huius libertatis statuta apparuerint impetrata, uel in posterum, istius concessionis mentione non habita, contigerit impetrari, nullum tibi uel ipsi regno circa huius prerogatiue concessionem preiudicium generetur. Preterea libertates et immunitates tibi uel eidem regno, uel ecclesiis in eo constitutis, a predecessoribus nostris Romanis pontificibus indultas, et hactenus obseruatas, ratas habemus, et illibatas futuris  temporibus statuimus permanere. Nulli ergo hominum liceat paginam nostre constitutionis et prohibitionis infringere, uel ei aliquatenus contraire. Si quis autem hoc attentare presumpserit, indignationem omnipotentis Dei et beatorum Petri et Pauli apostolorum eius se nouerit incursurum.

Datum Laterani, III Idus Martii, pontificatus nostri anno primo.



XXXIu. Monasterii Sancte Marie Moncellensis protectionem suscipit, possessionesque ac priuilegia confirmat. 
[HUGO, O. P. A., II, Pr., p. 193.]

CLEMENS episcopus, seruus seruorum Dei, dilectis  filiis ALBERTO abbati Sancte Marie de Moncellis, eiusque fratribus tam presentibus quam futuris religiosam uitam professis, in perpetuam memoriam.

Religiosam uitam eligentibus apostolicum conuenit adesse subsidium, ne forte cuiuslibet temeritatis incursus aut eos a proposito reuocet, aut robur, quod absit! sacre religionis infringat. Eapropter, dilectissimi in Domino filii, uestris iustis postulationibus clementer annuimus, et prefatam ecclesiam Sancte Marie de Moncellis, in qua diuino estis obsequio mancipati, sub beati Petri et nostra protectione suscipimus, et presentis scripti priuilegio communimus. In primis siquidem statuentes, ut ordo canonicus, qui secundum Deum  et beati Augustini Regulam, atque institutionem Premonstratensem, in eadem ecclesia institutus esse noscitur, perpetuis ibidem temporibus inuiolabiliter obseruetur. Preterea quascunque possessiones, quecunque bona eadem Ecclesia in presentiarum iuste et canonice possidet, aut in futurum concessione pontificum, largitione regum uel principum, donatione fidelium, seu aliis iustis modis, prestante Domino, poterit adipisci, firma uobis, uestrisque successoribus et illibata permaneant. In quibus propriis duximus exprimenda uocabulis:

Locum ipsum in quo sita est abbatia uestra, quam habetis ab Anselmo de Moncellis, per manum comitis Theobaldi et assensu Wiburge a qua illum  in feudum tenebat; molendina, duas carrucatas terre, prata, piscationem, nemus et duos homines Giguardum et Albricum et cetera appendicia. Tertiam partem decime de Moncellis tam minute quam maioris; usuarium quod comes Henricus in nemore suo tam ad comburendum, tam ad omnimoda edificia Ecclesie uestre construenda uobis concessa, cum omnibus pasturis eiusdem nemoris, cum quadam terra que est apud uolliers per manum Bosonis quondam Catalaunensis episcopi assensu predicti Radulphi qui ab eo illud in feudum tenebat, terram exstirpandam ad culturam carrucarum sufficienter certis metis distinctam, quam dedit uobis comes Henricus in nemore de Luorico  cum alia terra que suffecit ad faciendas uiginti falcatas prati extra predictas metas de nemore adiacenti, terram quam dedit uobis idem comes in eodem nemore rogatu magistri Hugonis que sita est inter Lefridis fontem et cason et uiam de. . . . cum nemore et alia terra. . . . ultra riuum de Casum quantum arcus iacere potest ad domum occultandam, ita quod. . . . sui nec costumiam aliquam uel exactionem aliquam a uobis debent exigere. Quatuor sextarios bladi, duos tremeciati et duos tremesagii, quos Guido dominus de Cytripeio dedit ecclesie uestre de Casu singulis annis percipiendos in terragiis de Moncel, duodecim denarios censuales quod dedit ecclesie de Casum apud Pontium Hersendis de Troam, quorum  sex. . . . alios sex Hugo eiusdem uille. . . . quotannis priori de Casum persoluere debent, grangiam de uilo que sita est iuxta Bosemont, quam habetis a comite Henrico, ab abbate et capitulo Belli-loci cum omnibus pertinentiis suis, sicut ecclesia Belli loci tenuerat, exceptis his que eadem ecclesia habebat apud. . . . tali siquidem conditione, quod singulis annis tres modios annone ad mensuram de S. Marguareta, medietatem frumenti et medietatem auene soluere debetis Radulpho de Blanciaco clerico ipsius comitis, obeuntibus uero Radulpho et comite, duos tantummodo modios annone ad predictam mensuram reddetis heredi prenominati comitis. Domum quam habetis apud uitriacum in foro, ex dono Ludouici de eodem  castro, assensu comitis Henrici, duas partes, tres partes grosse decime de Maweu, tertiam partem decimarum tam grossarum quam minutarum, quam habetis infra parochiam de Boran-curiata libere, quod nichil soluere debetis pro. . . . de uestra parte, tertiam decime tam grosse quam minute quam habetis apud Libatiam, tertiam partem apud Blesiam, duos sextarios frumenti quos habetis apud S. ueranum in terragiis quos tenet Simon et minam frumenti apud Sapignecourt, sex denarios censuales pro anima uxoris Oddonis de Cles, que omnia predictus Simon uel qui prenominata terragia tenebant Ecclesie uestre quotannis soluere debebant. Locum de Auigneio in quo claustrum sororum edificatum est. . .  a campo Petri Piguis usque ad pratum de Auigneio cum eodem prato quod dederunt uobis Guido dominus de Dampetra, et Helaydis uxor sua pro remedio animarum suarum, assensu filiorum suorum uidelicet Andree et Milonis; pratum de Insula, pratum quod uocatur Arrandicampus; decimationem totius annone sue omnium terrarum ad dominum de Moilen pertinentium, carrucas molendinorum et terragiorum suorum, exceptis seminibus et talearis, usum piscationis a ponte Alte-uille usque ad Moilen; usuarium totius nemoris sui exceptis defensis suis, tam ad comburendum, quam ad omnimoda edificia ecclesie uestre construenda, cum pascuis porcorum, pecorum  et animalium in planis et siluis absque aliqua coustumia uel exactione ministeralium. Duo molendina que habetis ab Hilduino de Moilen et ab. . . . de Cosantia militibus sub sensu uiginti quatuor sextariorum annone, quorum sexdecim sunt frumenti et octo de tremesagio, assensu Guidonis de Dampetra, terram quam dederunt uobis Guido de Habucort et Beraldus frater eius, que est a Sabico de Horecourt. . . . Campum in confinio pontis Noue uille, dimidiam partem molendini de Guigny, piscationem liberam a consueto cursu Marne usque ad diuisionem aque de Sapignicourt; libertatem quam concessit ecclesie uestre Guido dominus de Dampetra, scilicet quod si hominum suorum aliquis siue liber siue seruus  ad uos conuerti uoluerit, et habitum religionis assumere, libere cum possessione sua debetis eum recipere, saluo censu atque terragio excepto, quod militibus siue in uita siue in morte non totum feudum licet uobis dare, sed partem, saluo hominio suo; et si quis eorumdem hominum terram aliquam uobis uendere uoluerit, licet eam uobis recipere, salua tamen eiusdem terre consuetudine; octo solidos censuales quos habetis ex dono Milonis conuersi uestri et Petri filii eius apud Ramerum percipiendos, in festo S. Remigii de manu uillici de Insulis apud Dommartinum; tertiam partem decime et sexdecim denarios censuales apud decem et nouem sextarios annone, medietatem siliginis, et medietatem auene; tertiam partem  decime quam habetis in uilla que dicitur Piper, scilicet tres sextarios ex octo eo anno quo cum abbatissa Trecensi accipitis; quando uero cum Pagano, quartam partem eiusdem decime debetis eo uero anno . . . . . accipit, in eadem decima nichil habetis. Eleemosyna Beliardis conuerse uestre et Milonis Cose sororis eiusdem Beliardis, terragium et censum quod habetis ex dono predictorum apud Magnam uillam et ad Denum. Tertiam partem decime maioris minute quam habetis in uilla que dicitur Mallyacum et ad Romanam . . . . . quartam partem decime quam habetis ad uallem putei; sextam partem eiusdem molendini cum medietate custodie eiusdem quam habetis apud mansum Willermini . . . .  minutum decime quam habetis apud . . . . quos recipit capellanus pro cantuario suo, tertia parte minute decime ibidem uobis retenta. Maiorem decimam quam habetis apud uaspium in tertio anno, tertiam partem minoris decime singulis annis, et quidquid . . . . . habebat in terragiis et censibus eiusdem uille, et quidquid habebat in terragiis censibus et consuetudinibus apud Albeme; annuum censum sex sextariorum frumenti et dimidii, et sex sextariorum auene et dimidii, que tam Robertus de Walsecourt, filius Waltice cognomento Britel, quam successores sui soluere debent quotannis in festo S. Remigii fratribus de Auigniaco, a quibus mediam partem molendinorum de Walsecourt sub eodem censu recepit; quin etiam annuum censum quam  fratres Auegniorum singulis annis soluere solebant monachis de Hozecort, idem Robertus et successores sui pro receptione eorumdem molendinorum quotannis predictis monachis soluere teneantur; ita tamen, quod si eadem molendina aliquo modo per culpam eiusdem Roberti omnino destructa fuerint, predicti fratres mediam partem reficiant et Robertus alteram. Singulis uero triennis dabuntur fideiussores noui, super censu duos sextarios frumenti quos Robertus de Walsecourt dedit uobis cum matre sua dum ad uestram conuersionem uenit, quos tres ex Altofonte eodem Roberto, singulis annis, pro censu reddebant, pro terra illa, que est inter stagnum et terram de Blefia, assensu domini  de Dampetra, a quo terram illam in feudum tenebat.

Allodium quod habetis ab ecclesia S. Marie de uanno, et ab abbate Bartholomeo et capitulo Sancti Pauli uirdunensis, sub annuo censu quinque solidorum Cathalaunensis monete, in festo S. Remigii eidem ecclesie de Walfno quotannis persoluendorum; allodium quod dedit uobis Iacobus de Graueria in riuo iuxta uillam que uocatur Loisis, saluo censu, annuentibus dominis suis, a quibus illud tenebat cum quadam domo et uno manso, sicut in authentico scripto Cathalaunensis episcopi continetur. Medietatem cuiusdam prati quod uocatur Manbre cum medietate terre arabilis eidem prato adiacentis quas dedit uobis Guido filius. . . . .  Ruffi de Walsecourt, assensu fratrum suorum et Hilduini Petri pro sorore sua in ecclesia uestra conuersa; aliam medietatem eiusdem prati cum predicta terra quam dedit uobis . . . . . assensu predictorum fratrum Hilduini Petri, et pro qua concessione, tribus prenominatis fratribus ecclesia uestra medietatem molendinorum de Walsecourt, quam eidem ecclesie pro decem libris Trecensis monete pignori obligauerant, remisit. Aliam medietatem eorumdem molendinorum ex dono supradicti Galbe sibi retinentis allodium de Hescalaron, quod dedit uobis Stephanus de One, quantum ad eum de iure spectabat.

Sane laborum uestrorum quos propriis manibus uel sumptibus colitis, siue de nutrimentis uestrorum  animalium, nullus a uobis decimas exigere uel extorquere presumat; licet fundorum dominis pro rei proprietate censum uel quotamlibet frugum partem reddatis.

Liceat quoque uobis clericos et laicos e seculo fugientes, liberos et absolutos ad conuersionem recipere, et eos absque contradictione aliqua retinere. Prohibemus insuper ne ulli fratrum uestrorum, post factam in eodem loco professionem, fas sit, absque abbatis sui licentia de ipso discedere; discendentem uero sine communium litterarum cautione nullus audeat retinere.

Inhibemus etiam ne ecclesias aut terras seu aliquod beneficium ecclesie uestre collatum, liceat alicui personaliter dari, siue alio modo alienari, sine  consensu totius capituli, aut maioris et sanioris partis eiusdem.

Si que uero donationes uel alienationes aliter quam dictum est facte fuerint, eas irritas esse censemus. Ad hec autem adiicimus ne aliqui canonici siue conuersi sub professione domus uestre adstricti, sine consensu abbatis et maioris partis capituli uestri pro aliquo fidem inhibeant, uel ab aliquo pecunias mutuo accipiant ultra pretium . . . . . uestra prouidentia prouisum, nisi propter manifestam domus uestre utilitatem. Quod si facere forte presumpserint, non teneatur conuentus, sine cuius licentia et consensu id egerant, pro his aliquatenus respondere. Licitum preterea uobis sit in causis  uestris fratres uestros idoneos ad testificandum adducere atque ipsorum testimonio sicut rectum fuerit et propulsare uiolentiam et iustitiam uindicare. Ob euitandas uero secularium frequentationes, liberum sit uobis saluo iure diecesani episcopi et ecclesie parochialis, oratoria in grangiis uestris construere, et in ipsis, cum necesse fuerit, uobis et familie uestre diuina officia celebrare.

Sepulturam preterea ipsius loci liberam esse decernimus, ut eorum deuotioni et extreme uoluntati qui se illic sepeliri deliberauerint, nisi forte excommunicati uel interdicti sint, nullus obsistat, salua tamen iustitia illarum ecclesiarum a quibus mortuorum corpora assumuntur. Pro chrismate uero, oleo sancto, consecrationibus ecclesiarum,  ordinationibus clericorum, qui ad sacros ordines fuerint promouendi, siue abbate deducendo ad sedem, uel quibuslibet aliis ecclesiasticis sacramentis, nullus a uobis, aut sub obtentu consuetudinis, aut quolibet alio modo, quidquam audeat postulare.

Si quis autem contra hec uenire presumpserit, portionem cum Giezi se nouerit habiturum, cuius factum exactione turpis muneris imitatur. Paci quoque et tranquillitati uestre paterna in posterum sollicitudine prouidere uolentes, auctoritate apostolica prohibemus ne quis infra clausuram locorum uestrorum seu grangiarum uestrarum furtum rapinamue committere, ignem apponere, hominem capere,  uel interficere, seu aliquam uiolentiam temere audeat exercere.

Decernimus ergo, ut nulli omnino hominum liceat prefatam ecclesiam temere perturbare, aut eius possessiones auferre, uel ablatas retinere, minuere, seu quibuslibet uexationibus fatigare; sed omnia integra conseruentur eorum pro quorum gubernatione ac sustentatione concessa sunt usibus omnimodis profutura, salua sedis apostolice auctoritate et diecesani episcopi canonica iustitia. Si qua igitur in futurum, etc.

    Ego Clemens Catholice Ecclesie episcopus
    Ego Theobaldus Ostiensis episcop.
    Ego Ioannes presbyter card. titulo S. Marcelli.
     Ego Laborans presb. card. Sancte Marie trans Tiberim tit. S. Calixti.
    Ego Albinus tit. S. Crucis in Ierusalem presb. card.
    Ego Melior presbyter cardinalis tit. S. Cecilie.
    Ego Rodulphus, presbyter cardinalis tit. S. Praxedis.
    Ego Petrus tit. S. Clementis presb. card.
    Ego Iordanus presb. card. S. Prudentiane tit. Pastoris.
    Ego Iacobus diac. card. S. Marie in Cosmedin.
    Ego Octauianus SS. Sergii et Bacchi diac. cardinalis.
     Ego Soffredus S. Marie in uia Lata diac. cardinalis.
    Ego Bobo S. Sergii diac. card.
    Ego Ioannes S. Theodori diac. card.


Datum Laterani per manum Moysi, sancte Romane Ecclesie subdiaconi, uicem gerentis cancellarii, XuIII Aprilis  , indictione uI, Incarnationis Dominice anno 1188, pontificatus uero domni Clementis pape III anno primo.



XXXu. Ecclesiam S. Marie de Reno tuendam suscipit, et eius bona ac priuilegia confirmat. 
[TROMBELLI, Mem. di Reno, 381.]

CLEMENS episcopus, seruus seruorum Dei, dilectis  filiis HUGONI, priori Sancte Marie de Reno, eiusque fratribus tam presentibus quam futuris regularem uitam professis in perpetuum.

Cum nobis sit, licet immeritis, omnium ecclesiarum cura et sollicitudo commissa, pro statu ecclesie uestre pastoralem cogimur sollicitudinem gerere, et paci uestre, prout nobis Dominus dederit, intendere diligenter. Ut autem a prauorum incursibus, apostolica sitis defensione muniti ecclesiam uestram, in qua diuino estis obsequio mancipati, inducti piis precibus et iustis postulationibus uestris, sub beati Petri et nostra protectione suscipimus, et presentis scripti priuilegio communimus. Statuentes ut ordo canonicus qui secundum Deum et beati Augustini regulam in eadem ecclesia noscitur  institutus, perpetuis ibidem temporibus inuiolabiliter obseruetur. Preterea quascunque possessiones, quecunque bona eadem ecclesia impresentiarum iuste et canonice possidet, aut in futurum concessione pontificum, largitione regum uel principum, oblatione fidelium, seu aliis iustis modis prestante Domino, poterit adipisci, firma uobis uestrisque successoribus et illibata permaneant. In quibus hec propriis duximus exprimenda uocabulis:

Locum ipsum in quo prescripta ecclesia sita est cum omnibus pertinentiis suis; ecclesiam Sancti Andree in Turicella; ecclesiam Sancti Domnini iuxta Bagnum; ecclesiam Sancti Saluatoris. Possessiones que fuerunt Girardi de Sala, cum decimis  et fictis, et omnibus pertinentiis suis; hospitale de Casaiola cum pertinentiis suis; ecclesiam Sancte Praxedis, sicut a pie memorie predecessoribus nostris Anastasio, Alexandro, Lucio, et Urbano Romanis pontificibus, uobis concessa est; saluo iure et reuerentia cardinalis qui pro tempore in eadem ecclesia fuerit. Ecclesiam Sancti Iacobi, que dicitur Casa-Dei, cum pertinentiis suis. Pontem qui iuxta ecclesiam uestram super Renum situs est cum suis possessionibus. Libertates quoque et immunitates rationabiliter indultas a bone memorie Henrico et Gerardo, Bononensibus episcopis, ecclesie uestre et aliis ecclesiis uestris quas prediximus,  uidelicet ut cum omnibus rebus suis tam mobilibus quam immobilibus, ab omni conditione et a seruitio et tributo tenentium ab episcopo tam monachorum et clericorum quam laicorum uel alicuius tam magne quam parue persone dominio, preter episcopale ius, libere sint penitus et quiete, ratas habemus et firmas, easque perpetuis temporibus illibatas manere censemus.

Liceat etiam uobis clericos et laicos e seculo fugientes, liberos et absolutos, ad conuersionem recipere, et eos in ecclesia uestra absque contradictione aliqua retinere. Prohibemus insuper, ut nulli fratrum uestrorum post factam in eodem loco professionem fas sit de eodem loco, absque prioris sui licentia, nisi obtentu arctioris religionis, discedere;  discedentem uero absque communium litterarum uestrarum cautione nullus audeat retinere. Et si aliquis ipsorum fratrum extra claustrum ausus fuerit sine predicta licentia permanere, si secundo tertioue commonitus, resipiscere forte contempserit, liceat priori eiusdem loci excommunicationis in ipsum tanquam in professum suum sententiam promulgare. Preterea decimas quas a quadraginta annis inconcusse tenuistis, et nunc pacifice tenere noscimini, uobis et ecclesie uestre auctoritate apostolica confirmamus. Prohibemus etiam ut nulli fas sit uobis et ecclesie uestre nouas et indebitas exactiones imponere; sed ipsam ea gaudere decernimus libertate, quam a quadraginta annis elapsis, usque ad hec tempora noscitur habuisse.

 Sepulturam quoque ipsius loci liberam esse decernimus, ut eorum deuotioni et extreme uoluntati, qui se illic sepeliri deliberauerint, nisi forte excommunicati uel interdicti sint, nullus obsistat; salua tamen iustitia illarum ecclesiarum a quibus mortuorum corpora assumuntur. Ad hec, ordinationes clericorum uestrorum a quo malueritis episcopo Catholico suscipiendi liberam uobis concedimus facultatem, sicut memorati episcopi facultatem ipsam nobis per authentica scripta indulsisse noscuntur. Fructuum quoque uestrorum, undecunque de episcopatu Bononiensi uenientium, uobis decimas confirmamus, sicut eedem decime sunt ab  eisdem episcopis ecclesie uestre prouida circumspectione concesse. Obeunte uero te nunc eiusdem loci priore uel tuorum quolibet successorum, nullus ibi qualibet subreptionis astutia uel uiolentia preponatur, nisi quem fratres communi consensu, uel fratrum pars consilii sanioris secundum Dei timorem et beati Augustini regulam prouiderint eligendum.

Ad indicium autem huius a sede apostolica percepte protectionis et libertatis, duos solidos Lucensis monete nobis nostrisque successoribus annis singulis persoluetis.

Decernimus ergo, ut nulli omnino hominum fas sit prefatam ecclesiam temere perturbare, aut eius possessiones auferre, uel ablatas retinere, minuere.  seu quibuslibet uexationibus fatigare, sed omnia integra ad usum conseruentur eorum, pro quorum gubernatione ac sustentatione concessa sunt, usibus omnimodis profutura, salua sedis apostolice auctoritate et Bononiensis episcopi canonica iustitia.

Si qua igitur in futurum ecclesiastica secularisue persona hanc nostre constitutionis paginam sciens, contra eam temere uenire tentauerit, secundo tertioue commonita, nisi reatum suum digna satisfactione correxerit, potestatis honorisque sui dignitate careat, reamque se diuino iudicio existere de perpetrata iniquitate cognoscat, et a sacratissimo corpore ac sanguine Dei et Domini Redemptoris nostri Iesu Christi aliena fiat, atque  in extremo examine districte ultioni subiaceat.

Cunctis autem eidem loco sua iura seruantibus sit pax Domini nostri Iesu Christi, quatenus et hic fructum bone actionis percipiant, et apud districtum iudicem premia eterne pacis inueniant. Amen, amen, amen.

    Ego Clemens Catholice Ecclesie episcopus.
    Ego Theobaldus Ostiensis et uelletrensis episcopus.
    Ego Ioannes presb. card. tit. S. Marci.
    Ego Laborans presb. card. S. Marie trans Tiberim tit. Calixti.
    Ego Albinus tit. S. Crucis in Ierusalem presb. card.
     Ego Melior presb. card. SS. Ioannis et Pauli tit. Pamachii.
    Ego Iacobus diac. card. S. Marie in Cosmedin.
    Ego Gratianus SS. Cosme et Damiani diac. card.
    Ego Gerardus S. Adriani diac. card.
    Ego Octauianus SS. Sergii et Bacchi diac. card.
    Ego Soffredus S. Marie in uia Lata diac. card.
    Ego Petrus S. Nicolai in Carcere Tulliano diac. card.
    Ego Radulphus S. Georgii ad uelum Aureum diac. card.


Datum Laterani, per manum Moysi, sancte Romane  Ecclesie subdiaconi, uicem agentis cancellarii, XuI Kalendas Aprilis, indictione uI, Incarnationis Dominice anno 1187, pontificatus domni Clementis pape III anno primo.



XXXuI. Abbatibus et fratribus ordinis Premonstratensis decimarum immunitatem asserit. 
[LEPAIGE, Bibl. Prem., 641.]

CLEMENS episcopus, seruus seruorum Dei, dilectis filiis abbatibus et fratribus Premonstratensis ordinis, salutem et apostolicam benedictionem.

Iustis petentium desideriis facilem nos conuenit prebere consensum, et uota que a rationis tramite non discordant, effectu sunt prosequente complenda.  Eapropter, dilecti in Domino filii, uestris iustis postulationibus grato concurrentes assensu, ne de cetero alicui de noualibus uestris, que propriis manibus aut sumptibus colitis, decimas persoluatis, auctoritate apostolica uobis uestrisque successoribus indulgemus, firmiter prohibentes ne quis eas amodo a uobis exigat, uel extorquere presumat. Decimas quoque noualium uestrorum uobis clementer annuimus, que habetis infra parochiam de Firmitate, in nemore quod uobis Gobertus de Firmitate dimidia fructuum parte, exceptis messorum garbis, sibi et heredibus suis retenta, misericorditer contulit, et ea ad exemplar domini Urbani predecessoris nostri, auctoritate apostolica confirmamus et presentis scripti patrocinio communimus,  statuentes ut nulli omnino hominum, etc.

Datum Laterani, XuI Kal. Aprilis, pontificatus nostri anno primo.



XXXuII. Priori de Fauersham et magistro Firmino mandat, ut bonorum Ecclesie Cantuariensis inuasores, si admoniti damna non sarserint, excommunicatos declarent. 
[GERuASII Imagin. ap. TWYSDEN H. A. Scr., I, 1321.]

CLEMENS episcopus, seruus seruorum Dei, dilectis filiis priori de Fauersham et magistro FIRMINO salutem et apostolicam benedictionem.

Horrendi facinoris detestanda presumptio uehementer  animum nostrum pro sui atrocitate commouit ut illos debite seueritatis iaculo feriamus, qui more predonum Cantuariensis Ecclesie possessiones nequiter inuaserunt, uel in septa curie monachorum et officinas, effractis muris crudeliter irruentes, eorum bona sacrilego ausu diripuisse noscuntur. Eos quoque qui, monachis et hominibus eorum uiolentiam inferentes, curiam ipsis contradicentibus occuparunt. Unde quoniam predictorum fratrum iniurias dissimulare nec possumus nec debemus, quibus tanto benignius in suo iure tenemur adesse, quanto in partibus Anglicanis maiori preminent honestate, presumptores illos qui tam enormis sacrilegii facinus admiserunt et eorum complices,  usque ad satisfactionem condignam, auctoritate presentium decernimus anathemati subiacere, per apostolica uobis scripta precipienda mandantes, quatenus ipsos, si admoniti noluerint congrue satisfacere, excommunicatos, sicut moris est, contradictione et appellatione cessante, solemniter et publice nuntietis, et faciatis ab omnibus cautius euitari; attentius prouisuri ne, quod absit! ex desidia uestra in hac parte mandatum apostolicum negligatur, quod graue nobis esset modis omnibus et molestum; nec possemus equanimiter sustinere. Quod si ambo his exsequendis nequiueritis interesse, alter uestrum ea nichilominus exsequatur.

Datum Laterani, XuI Kalendas Aprilis, pontificatus nostri anno primo.



XXXuIII. Willelmo episcopo Wigorniensi et abbati de Theokesbr. et priori Sancti Sepulcri de Warwic, mandat ut iudicent inter canonicos de Kinildewrde et clericos de Gnoshale. 
[MANSI, Concil. XXII, 943.]


Referentibus nobis canonicis de Kinildewrde, accepimus quod cum controuersia que uertebatur inter ipsos et clericos de Gnoshale, super ecclesia de Cule, fuisset dilectis filiis nostris de Cumbermere et de Derlee abbatibus et archidiacono Couentrensi, ab apostolica sede commissa canonice dirimenda, procurator R. militis de Stanford, qui ius habet defensionis in illa ecclesia, sentiens partem canonicorum  iniuste grauari, cum ipsi clerici illam contra antiquam libertatem uellent iurisdictioni capelle sue de Gnoshale subiugare, uocem appellationis ad sedem apostolicam emisit. Iudices uero appellationi legitime interposite minime deferentes, in decisione controuersie, absente altera parte, processerunt. Quia uero ipsi canonici iuri suo in hoc queruntur plurimum derogari, discretioni uestre per apostolica scripta precipiendo mandamus, quatenus partibus ad uestram presentiam conuocatis, audiatis causam et, appellatione remota, mediante iustitia terminetis.

Datum Laterani, decimo Kalendas Aprilis, pontificatus nostri anno primo.



XXXIX. Ecclesie Sancti Piati Sicliniensis protectionem susipit, bonaque ac priuilegia confirmat. 
[BUZELINI, Gallo-Flandria, 297.]


CLEMENS episcopus, seruus seruorum Dei, dilectis filiis preposito Sancti Piati Sicliniensis, eiusque fratribus tam presentibus quam futuris canonice substituendis, in perpetuum.

Effectum iusta postulantibus indulgere et uigor equitatis, et ordo exigit rationis, presertim quando petentium uoluntatem et pietas adiuuat, et ratio non relinquit. Eapropter, dilecti in Domino filii, uestris iustis postulationibus clementer annuimus, et prefatam ecclesiam, in qua diuino mancipati  estis obsequio, sub beati Petri et nostra protectione suscipimus, et presentis scripti patrocinio communimus. Statuentes, ut quascunque possessiones, quecunque bona eadem ecclesia inpresentiarum iuste et canonice possidet, aut in futurum, concessione pontificum, largitione regum uel principum, oblatione fidelium, seu aliis iustis modis, prestante Domino, poterit adipisci, firma uobis uestrisque successoribus et illibata permaneant. In quibus hec propriis duximus exprimenda uocabulis:

Ecclesiam ipsam cum pertinentiis, scilicet de Houptine, Lechin, Anquene [alias Ancoisne], Attiche, Martinsart, Watiessart, Ploiek, cum omnibus decimationibus suis, etc. . . . Altare de Chemy, cum decimatione integra . . . . . ; altare de Godencourt cum  omnibus redditibus, quos ibidem habetis, et terra arabili; altare de Carnin cum consimilibus redditibus. uillam de Tumeries totam cum altari, cum iustitia, cum terragio, et ceteris redditibus . . . . , altare de Tourmegnies cum terragio et ceteris redditibus, altare de Los, etc. Altare de Croix cum consimilibus redditibus, altare de Mesnil . . . . , altare de Fressin . . . . , altare de Wahegnies cum omnibus redditibus quos ibidem habetis . . . uisitationes insuper ecclesiarum omnium ad Insulensem decanatum spectantium, que fiunt ad ecclesiam uestram in honore beati Piati martyris sexta feria Pentecostes, sicut a quadraginta retro annis noscitur obseruatum, eidem ecclesie auctoritate apostolica confirmamus.

 Preterea ex dono nobilis uiri Philippi, Flandrensis comitis, quindecim solidos, quos ecclesie uestre donauit, ad emendum panem et uinum, de quibus altaris conficitur sacramentum.

Preterea libertates et immunitates antiquas, et rationabiles consuetudines ecclesie uestre collatas, et hactenus obseruatas ratas habemus, easque perpetuis temporibus illibatas permanere sancimus. Nouas insuper et indebitas exactiones ab archiepiscopis, episcopis, archidiaconis seu decanis, aliisque omnibus ecclesiasticis secularibusue personis in uos et ecclesiam uestram omnino fieri prohibemus.

Prohibemus insuper, ut infra terminos parochie  uestre nullus sine assensu diecesani episcopi et uestro, capellam seu oratorium de nouo edificare presumat, saluis priuilegiis Romanorum pontificum. Auctoritate quoque apostolica inhibemus, ne quis in uos, aut ecclesiam uestram excommunicationis, suspensionis aut interdicti sententiam sine manifesta et rationabili causa promulget. Cum autem generale interdictum terre fuerit, liceat uobis, clausis ianuis, exclusis excommunicatis et interdictis, non pulsatis campanis, suppressa uoce, diuina officia celebrare.

Sepulturam quoque ipsius loci liberam esse concedimus, ut eorum deuotioni et extreme uoluntati, qui se illic sepeliri deliberarint, nisi forte excommunicati sint uel interdicti, nullus obsistat, salua  tamen iustitia illarum ecclesiarum, a quibus mortuorum corpora assumuntur, etc.

Datum Laterani, per manum Moysi, sancte Romane Ecclesie subdiaconi, uicem agentis cancellarii, uII Kalendas Aprilis, indictione uI, Incarnationis uero Dominice anno 1188, pontificatus autem domni Clementis pape III, anno primo.



XL. Ecclesiam S. Saluatoris uenetam tuendam suscipit et eius possessiones priuilegiaque confirmat. 
[CORNELIUS Ecclesie uenete, XIu, 117.]

CLEMENS episcopus, seruus seruorum Dei, dilectis filiis GREGORIO, priori ecclesie Sancti Saluatoris de Riuoalto, eiusque fratribus, tam presentibus quam  futuris regularem uitam professis in perpetuum.

Religiosam uitam eligentibus apostolicum conuenit adesse presidium, ne forte cuiuslibet temeritatis incursus aut eos a proposito reuocet, aut robur, quod absit! sacre religionis infringat. Eapropter, dilecti in Domino filii, uestris iustis postulationibus clementer annuimus, et prefatam ecclesiam Sancti Saluatoris, in qua diuino mancipati estis obsequio, ad exemplar predecessorum nostrorum, felicis memorie Innocentii, Eugenii, Anastasii, Lucii, Urbani, et Gregorii, Romanorum pontificum, sub beati Petri et nostra protectione suscipimus, et presentis scripti priuilegio communimus. In primis siquidem statuentes, ut ordo canonicus, qui secundum Deum et beati Augustini regulam in  eadem Ecclesia institutus esse dignoscitur, perpetuis ibidem temporibus inuiolabiliter obseruetur. Propterea quascunque possessiones, quecunque bona eadem Ecclesia impresentiarum iuste et canonice possidet; aut in futurum concessione pontificum, largitione regum uel principum, oblatione fidelium, seu aliis iustis modis, prestante Domino, poterit adipisci, firma uobis uestrisque successoribus et illibata permaneant; in quibus hec propriis duximus exprimenda uocabulis.

Locum ipsum in quo prefata ecclesia sita est, cum omnibus pertinentiis suis, domos atque terras, uineas, salinas, et quidquid iuris habetis in Clugia. Molendinum et terras, quas habetis in Barbana; in territorio Dese molendinum, mansum, cum uineis,  siluis et aliis suis pertinentiis, sicut nobiles uiri Leonardus, Philippus, et Rigetus filiique Girardi de Inginulfo Ecclesie uestre donarunt; terras de Liguentia, terras de Flumisello, terras de Marsiliaco, et terras de Sacco. Medietatem decimarum, quas parochiani ecclesie uestre persoluunt, sicut beate memorie predecessor noster mandauit, et beate recordationis Ioannes Polanus q. diecesanus episcopus priuilegio suo uobis indulsit, tam pro clericis, quam pro sartatectis reficiendis, auctoritate uobis apostolica confirmamus; et ut in parochianos uestros, qui uos de medietate ipsarum decimarum defraudare presumpserint, per priorem ecclesie uestre excommunicationis sententia  promulgetur, ei plenam concedimus potestatem, quemadmodum felicis recordationis predecessores nostri Adrianus, Alexander, Lucius, Urbanus et Gregorius, Romani pontifices, scriptis suis indulsisse noscuntur. Indulgemus etiam uobis, sicut a predictis antecessoribus nostris indultum esse dignoscitur, ut prior loci uestri qui pro tempore fuerit, pro ipsis decimis libere possit securitatem, iuxta morem terre, prestare.

Liceat quoque uobis, ut nulli fratrum uestrorum post factam in eodem loco professionem, sine prioris suis licentia fas sit de claustro discedere. Discedentem uero sine litterarum communium cautione nullus audeat retinere. Preterea sententiam, quam uenerabilis frater noster Henricus Gradensis  patriarcha, et bone memorie Ildebrandus basilice Duodecim Apostolorum presbyter cardinalis, tunc apostolice sedis legatus super controuersia inter uos, et Dominicum plebanum Sancti Bartholomei de quibusdam parochialibus domibus, scilicet super domibus Iustorum, Maurocenorum, Gradonicorum, Grecorum, Leonardi Fradelli et Dominici Aurei quas quisque sui iuris esse dicebat, quondam diutius agitata rationabiliter protulerunt, sicut in authentico scripto illorum exinde facto noscitur contineri, auctoritate apostolica confirmamus. Sepulturam quoque ipsius loci liberam esse decernimus, ut eorum deuotioni et extreme uoluntati, qui se illic sepeliri deliberauerint, nisi forte excommunicati uel interdicti sint, nullus obsistere  presumat, salua tamen iustitia illarum Ecclesiarum, a quibus mortuorum corpora assumuntur. Statuentes ut nullus sine uestro consensu parochianis uestris in infirmitate positis penitentiam dare, aut eas iniungere, uel ad sepulturam recipere audeat, nisi salua iustitia ecclesie nostre sacris canonibus instituta. Obeunte uero te nunc eiusdem loci priore, uel tuorum quolibet successorum, nullus ibi qualibet subreptionis astutia, seu uiolentia preponatur, nisi quem fratres communi assensu, uel fratrum pars consilii sanioris, secundum Deum et beati Augustini regulam canonice prouiderint eligendum

Decernimus ergo, ut nulli omnino hominum liceat  ecclesiam uestram temere perturbare, aut eius possessiones auferre, uel ablatas retinere, minuere, seu quibuslibet uexationibus fatigare, sed omnia integra conseruentur eorum, pro quorum gubernatione ac sustentatione concessa sunt, usibus omnimodis profutura, salua in omnibus sedis apostolice auctoritate et diecesani episcopi canonica iustitia. Si qua igitur in futurum ecclesiastica, secularisue persona, hanc nostre constitutionis paginam sciens, contra eam temere uenire tentauerit, secundo tertioue commonita, nisi reatum suum congrua satisfactione correxerit, potestatis honorisque sui careat dignitate, reamque se diuino iudicio existere de perpetrata iniquitate cognoscat, et a sacratissimo corpore ac sanguine Dei  et Domini nostri Iesu Christi aliena fiat, atque in extremo examine diuine subiaceat ultioni. Cunctis autem eidem loco sua iura seruantibus sit pax Domini nostri Iesu Christi, quatenus et hic fructum bone actionis percipiant, et apud districtum iudicem premia eterne pacis inueniant. Amen.

    Ego Clemens Catholice Ecclesie episcopus.
    Ego Theobaldus Ostiensis et uelletrensis episcopus.
    Ego Ioannes presb. card. tit. S. Marci.
    Ego Laborans presb. card. S. Marie trans Tiberim tit. Calixti.
    Ego Albinus tit. S. Crucis in Ierusalem presb. card.
     Ego Iacobus diacon. cardin. S. Marie in Cosmedin.
    Ego Gratianus SS. Cosme et Damiani diacon. cardin.
    Ego Bobo S. Angeli diac. card.
    Ego Octauianus SS. Sergii et Bacchi diac. card.


Datum Laterani per manum Moysi, S. R. E. subdiaconi uicem agentis cancellarii, u Kal. Aprilis, indictione uI, Incarnationis Dominice anno 1188, pontificatus uero domni Clementis pape III anno primo.



XLI. Priori et capitulo S. Saluatoris uenete economi instituendi facultatem concedit. 
[CORNELIUS, Ecclesie uenete, XIu, 119.]


CLEMENS episcopus, seruus seruorum Dei, dilectis filiis . . . priori et capitulo S. Saluatoris de uenetiis, salutem et apostolicam benedictionem.

Quanto laudabilius imminetis seruitio Conditoris, tanto uobis ex his que iuste requiritis libentius adesse uolumus, et que honestatem uestram deceant benignius indulgere. Eapropter, dilecti in Domino filii, uestris precibus inclinati liberam uobis tribuimus auctoritate presentium, facultatem instituendi pro uobis economum, qui et negotia uestra utiliter exsequatur, et ubi necesse fuerit, pro Ecclesia uestra iuramentum debeat exhibere. Nulli ergo omnino hominum liceat hanc paginam nostre concessionis infringere, uel ei ausu temerario contraire.  Si quis autem hoc attentare presumpserit, indignationem omnipotentis Dei et beatorum Petri et Pauli apostolorum eius se nouerit incursurum

Datum Laterani, Iu Kal. Aprilis, pontificatus nostri anno primo.



XLII. Canonicos ecclesie Sancti Saluatoris uenete solendis decimis liberat. 
[Ibid., p. 119.]

CLEMENS episcopus, seruus seruorum Dei, dilectis filiis . . . . priori et canonicis S. Saluatoris de uenetiis salutem et apostolicam benedictionem.

 Cum sitis regularem ordinem, Domino inspirante, professi, communi et speciali debito uobis uolumus, sicut debemus, adesse, et in his que iuste requiritis fauorem apostolicum efficaciter indulgere. Eapropter, dilecti in Domino filii, presentibus uobis litteris indulgemus, ut de laboribus uestris nullus laicus a uobis exigendi, uel extorquendi decimas habeat facultatem. Nulli ergo omnino hominum liceat hanc paginam nostre concessionis infringere, uel ei ausu temerario contraire. Si quis autem hoc attentare presumpserit, indignationem omnipotentis Dei, et beatorum Petri et Pauli apostolorum eius se nouerit incursurum.

Datum Laterani, Iu Kal. Aprilis, pontificatus nostri anno primo.



XLIII. Monasterii Premonstratensis protectionem suscipit, possessionesque et priuilegia confirmat. 
[LEPAIGE, Bibl. Prem., 641.]


CLEMENS episcopus, seruus seruorum Dei, dilecto filio abbati HUGONI Premonstratensis Ecclesie eiusque fratribus, tam presentibus quam futuris, regularem uitam professis in perpetuum.

Religiosam uitam eligentibus, apostolicum conuenit adesse presidium, ne forte cuiuslibet temeritatis incursus aut eos a proposito reuocet, aut robur,  sacre religionis infringat. Eapropter, dilecti in Domino filii, uestris iustis postulationibus clementer annuimus, et prefatam Premonstratensem  Ecclesiam, in qua diuino estis obsequio mancipati, ad instar felicis recordationis Adriani, Alexandri et Urbani predecessorum nostrorum, Romanorum pontificum, sub beati Petri et nostra protectione suscipimus et presentis scripti priuilegio communimus, statuentes ut quascunque possessiones, quecunque bona eadem Ecclesia in presentiarum iuste et canonice possidet, aut in futurum concessione pontificum, largitione regum uel principum, oblatione fidelium, seu aliis iustis modis, prestante Domino, poterit adipisci, firma uobis uestrisque successoribus et illibata permaneant. In quibus hec duximus exprimenda propriis uocabulis:

 Locum ipsum in quo prefata ecclesia sita est, cum omnibus pertinentiis suis, totam uidelicet uallem Premonstratam, immunem et liberam ab omni exactione et consuetudine, et ualles eidem ualli adiacentes, et procliuia montium, sicut ualles perportant, et nemus quod est in eis ad opus edificiorum et necessitatum uestrarum, et usuagium de mortuo nemore in foresta de uois, et pascua animalibus uestris, sicut hec omnia de concessione bone memorie Bartholomei quondam episcopi, et Thome domini de Couciaco rationabiliter possidetis, uniuersa etiam que a Radulpho eiusdem Thome nepote, et de feodatis et aliis hominibus eius, de concessione eiusdem Radulphi tenetis; ita ut, ob recognitionem eorum et concessionem, iustitiam  quam in uilla de Sorni habuistis libere dimittatis eidem Radulpho; stagna etiam et molendina predictorum uallium ab omni decimatione et exactione libera; siluam in uestros usus ad Halierpre usque ad Humberti pontem, et ex alia parte per mediam uallem Rohardi usque ad Monandi uicinum, etc.

Apostolica auctoritate sancimus ut nullus ecclesiasticorum prelatorum ipsam ecclesiam uestram, aut oratoria eius, in quibus cura parochialis non est, nisi per expressum apostolice mandatum diuinorum interdicto supponat. Sed, cum generale interdictum terre fuerit, liceat uobis, clausis ianuis, non pulsatis campanis, exclusis excommunicatis et interdictis, suppressa uoce, diuina officia celebrare.  Concedimus etiam tibi, fili abbas, ut, cum ecclesias quaslibet tui ordinis duxeris uisitandas, liceat tibi confessionem fratrum, qui tibi delictorum suorum secreta confiteri uoluerint, recipere et eis penitentie atque absolutionis remedium impertiri. Ut uestimenta etiam sacerdotalia et pallas altaris benedicere ualeas, et, uenientibus abbatibus, cum episcopus absens fuerit, in conclusionem capituli benedictionem proferre deuotioni tue presenti pagina indulgemus.

Ad hec quoties diecesanum episcopum adesse contigerit, uel esse in presentia sua negligentem in correctione malefactorum uestrorum, incendiariorum ac predonum, liceat tibi, fili abbas, si episcopus eos infra quadraginta dies, postquam ei conquesti  fueritis, neglexerit emendare, ipsos maleficos, incendiarios, predones rerum uestrarum, in co abbatum uestrorum collegio excommunicationis pena ferire; quos episcoporum nullus, citra dignam satisfactionem, absoluat. uolumus etiam ut liberum tibi sit fugitiuos aut eiectos ordinis uestri, post statutam penitentiam iniunctam, propriis restituere domibus, nisi forte tales existant quos enormitas criminis euidens ab ordine debeat sequestrare. Sed et hoc caritatis intuitu precipimus ut nullus de laboribus uestris, quos propriis manibus uel sumptibus colitis, siue de nutrimentis uestrorum animalium, decimas a uobis exigere uel extorquere presumat, licet fundorum dominis pro  rei proprietate aliquem censum, uel quotamlibet partem frugum reddatis. In parochialibus autem Ecclesiis quas habetis, liceat uobis quatuor uel tres de canonicis uestris ponere, quorum unum diecesano episcopo presentetis, qui ei de spiritualibus, uobis autem de temporalibus et de ordinis obseruantia debeat respondere. Inhibemus etiam ecclesias aut terras seu aliquod beneficium ecclesie uestre collatum, liceat alicui personaliter dare, siue aliquomodo alienari sine consensu totius capituli, uel maioris et sanioris partis eiusdem. Si que uero donationes uel alienationes aliter quam dictum est facte fuerint, eas irritas esse censeamus.

Ad hec autem adiicimus ne aliqui canonici seu conuersi sub potestate domus uestre astricti, sine  consensu abbatis et maioris partis capituli uestri, pro aliquo fideiubeant uel ab aliquo pecuniam mutuo accipiant, ultra pretium capituli uestri prouidentia prouisum, nisi propter domus uestre manifestam utilitatem. Quod si facere presumpserint, non teneatur conuentus, sine cuius licentia et consensu hoc egerant, pro iis aliquatenus respondere. Decernimus ergo ut nulli omnino hominum, etc. Sed omnia integra, etc., salua sedis apostolice auctoritate et diecesani episcopi canonica iustitia. Si qua igitur in futurum ecclesiastica secularisue persona, etc.

Datum Laterani, Kalend. Aprilis, indictione uI, Incarnationis Dominice 1188, pontificatus domni Clementis pape tertii anno primo.



XLIu. Lanfranco episcopo Bergomati permittit ut Ecclesie possessiones, inuito capitulo alienatas, recolligat. 
[LUPI, Cod. diplom. Bergom., II, 1387.]


CLEMENS episcopus, seruus seruorum Dei, uenerabili L[ANFRANCO] Pergamensi episcopo, salutem et apostolicam benedictionem.

Ob hoc sumus ad regimen uniuersalis Ecclesie assumpti, ut ecclesiarum utilitati debeamus diligenter insistere, et si quid in ipsarum dispendium temere nouimus immutatum, ad statum debitum reuocare . . . . . Quod Ecclesiam tue cure commissam intelligentes per minus cautam prouisionem ipsius magnum bonorum suorum dispendium incurrisse;  uenditiones, commutationes, pignorationes et alienationes alias, de possessionibus et aliis rebus ipsius ecclesie sine consensu capituli uel maioris et sanioris partis in detrimentis ecclesie factas, presentium auctoritate cassamus. Fraternitati tue litteris apostolicis indulgentes ut eas sine alicuius contradictionis uel appellationis obstaculo ualeas legitime reuocare.

Datum Laterani, uII Idus Aprilis, pontificatus nostri anno primo.



XLu. Eidem significat se bonorum alienationes a Girardo decessore eius inuito capitulo factas rescidisse. 
[Ibid., p. 1389.]

 CLEMENS episcopus, seruus seruorum Dei, uenerabili fratri L[ANFRANCO] episcopo Bergamensi, salutem et apostolicam benedictionem.

Sicut ea que a prelatis Ecclesiarum rationabiliter conceduntur debita conuenit firmitate seruari, sic illa que contra formam canonum et in detrimentum ecclesie Bergamensis a G. predecessore tuo, absque assensu capituli uel maioris et sanioris partis, sunt aliquibus in detrimentum ecclesie assignata, de canonum auctoritate cassamus, ipsa nichil habere roboris statuentes. Ceterum sententiam quam in bonorum spectantium ad tuam ecclesiam detentores, canonice promulgandam duxeris, usque ad satisfactionem congruam ratam mandamus haberi.  Nulli ergo omnino hominum liceat hanc paginam nostre constitutionis infringere uel ei ausu temerario contraire. Si quis autem hoc attentare presumpserit, indignationem omnipotentis Dei et beatorum Petri et Pauli apostolorum eius se nouerit incursurum.

Datum Laterani, uI Idus Aprilis, pontificatus nostri anno primo.



XLuI. Parthenonem S. Marie Molianensem tuendum suscipit et eius possessiones bonaque confirmat.  
[UGHELLI, Italia sacra, u, 528, ubi reuocatur lector ad priuilegium eidem parthenoni iisdem omnino uerbis, ab Alexandro III concessum anno 1172, die 6 mensis Octobris. uide Patrologie t. CC.]


Datum Laterani per manum Moysi, S. R. E. subdiaconi, uicem gerentis cancellarii, u Idus Aprilis, ind. uI, Incarnationis Dominice an. 1188, pontificatus uero D. Clementis pape III an. I.



XLuII Lanfranco archiepiscopo Bergomati concedit ut clericos inobedientes pena afficiat. 
[LUPI, Cod. diplom. Bergom., II, 1389.]

CLEMENS episcopus, seruus seruorum Dei, uenerabili fratri L[ANFRANCO] episcopo Bergamensi, salutem et apostolicam benedictionem.

 Ex suscepte administrationis officio sollicite quantum possumus compellimur prouidere, ne per aliquorum studia proprias sectantium uoluntates possit utilitas ecclesiastica deperire. Eapropter fraternitati tue presentibus litteris duximus indulgendum, quatenus si qui clericorum tuorum dum super ecclesie tue negotiis communi deliberatione tractatur, a te uocati presentiam suam sub occasione dissensionis uel alia simili recusauerint exhibere, tibi liceat, eorum appellatione postposita, quod ecclesiarum poscit utilitas cum assensu presentium ordinare.

Datum Laterani, u Idus Aprilis, pontificatus nostri anno primo.



XLuIII. Conuentui Cassinensi asserit pecuniam fratrum usibus a B. M. Petro abbate deputatam. 
[TOSTI, Storia di Monte-Casino, II, 213.]


CLEMENS episcopus, seruus seruorum Dei, dilectis filiis . . . . . conuentui Cassinensi salutem et apostolicam benedictionem.

Cum monasterium Cassinense, in quo estis diuinis obsequiis dediti, specialis caritatis brachiis amplectamur et ad eius commodum uelimus semper attentius, sicut debemus, intendere, de ipsius uobis profectibus non immerito congaudemus, et ad conseruandum quod est pro eius bono rationabili constitutione statutum, sollicitam uolumus operam  adhibere. Inde est utique quod si quando postulatis a nobis que ad commodum uniuersitatis uestre pertinent, petitionibus uestris tanto facilius fauorem apostolicum impertimur, quanto prescriptum monasterium specialius ad prouisionem nostram respicit, et tutelam. Sane cum claustrales fratres ipsius monasterii in uestimentis defectum aliquando sustinerent, bone memorie Gentilis de Palearia, qui apud idem monasterium sepulturam elegerat, pietatis intuitu et proprie salutis obtentu uobis, sicut accepimus, ad inuestituram filtrorum, et ad stricta pellicea biennio comparanda, sedecim millia tarenorum salubri consideratione donauit. Cum autem bone memorie Petrus quondam abbas uester pecuniam pretaxatam in aliam utilitatem  monasterii conuertisset, in recompensatione eius uiginti uncias auri de Castellone, et quinque de ecclesia de Cinglis in usus quos prediximus concessit perpetuo fratribus erogandas. Unde quia nobis imminet ex iniuncto officio prouidendum ne quod prouide fit, temeritate quorumlibet dissoluatur, nos uestris postulationibus clementer inducti, prescriptas uiginti uncias auri de Castellone, et quinque alias de ecclesia de Cinglis fratrum usibus, quibus a prescripto abbate deputate sunt, sicut in instrumento publico continetur, ad instar felicis recordationis Alexandri pape predecessoris nostri auctoritate apostolica confirmamus, et presentis scripti patrocinio communimus. Statuentes, ut nulli omnino hominum liceat hanc paginam nostre  confirmationis infringere, uel ei ausu temerario contraire. Si quis autem hoc attentare presumpserit, indignationem omnipotentis Dei et beatorum Petri et Pauli apostolorum eius se nouerit incursurum.

Datum Laterani, Iu Idus Aprilis, pontificatus nostri anno primo.



XLIX. Ecclesiam S. Laurentii Florentinam tuendam suscipit, eiusque bona et priuilegia confirmat. 
[LAMI, Ecclesie Florentine Monum.]

CLEMENS episcopus, seruus seruorum Dei, dilectis filiis ILDEBRANDO, priori S. Laurentii Florentine ciuitatis, eiusque fratribus tam futuris quam presentibus  canonice substituendis, in perpetuum.

Pie postulatio uoluntatis effectu debet prosequente compleri, ut et deuotionis sinceritas laudabiliter enitescat, et utilitas postulata uires indubitanter assumat. Eapropter, dilecti in Domino filii, uestris iustis postulationibus clementer annuimus, et prefatam ecclesiam, in qua diuino mancipati estis obsequio, sub beati Petri et nostra protectione suscipimus et presentis scripti priuilegio communimus; statuentes ut quascunque possessiones, quecunque bona inpresentiarum iuste et canonice possidetis, aut in futurum concessione pontificum, largitione regum uel principum, oblatione fidelium, seu aliis iustis modis, prestante Domino, poterit adipisci,  firma uobis uestrisque successoribus et illibata permaneant, in quibus hec propriis duximus exprimenda uocabulis: Parochiam uestre ecclesie pertinentem, sicut hactenus habuistis; hospitale, quod iuxta eamdem ecclesiam B. Laurentii situm est, cum omnibus pertinentiis suis; ecclesiam S. Marci cum omnibus pertinentiis suis; montem S. Laurentii cum decimis et pertinentiis suis; citinas S. Laurentii ibi iuxta positas cum decimis et pertinentiis suis; congregationem Porte S. Laurentii; ecclesiam S. Bartholomei sitam in Faltignano, cum omnibus pertinentiis suis et possessiones omnes quas in eadem curia possidetis; ecclesiam S. Andree in Percussine; quecunque etiam a predecessoribus nostris Romanis pontificibus uobis concessa sunt, et  ecclesie uestre eorum priuilegiis confirmata, ad exemplar felicis recordationis Lucii pape predecessoris nostri, similiter roboramus. Prohibemus insuper ut nemini liceat infra terminos parochie uestre, sine auctoritate diecesani episcopi et assensu uestro, saluis priuilegiis apostolice sedis, ecclesiam uel oratorium edificare de nouo. Sepulturam quoque ipsius loci liberam esse decernimus ut eorum deuotioni et extreme uoluntati, qui se illic sepeliri deliberauerint, nisi forte excommunicati uel interdicti sint, nullus obsistat; salua tamen iustitia illarum ecclesiarum a quibus mortuorum corpora assumuntur.

Decernimus ergo, ut nulli omnino hominum liceat iam dictam ecclesiam temere perturbare, aut eius  possessiones auferre, uel ablatas retinere, minuere, seu quibuslibet molestiis fatigare; sed omnia integre conseruentur eorum, pro quorum gubernatione et sustentatione concessa sunt, usibus omnimodis profutura, salua tamen sedis apostolice auctoritate et Florentini episcopi canonica iustitia. Si qua igitur in futurum ecclesiastica secularisue persona hanc nostre constitutionis paginam sciens, contra eam temere uenire tentauerit, secundo tertioue commonita, nisi reatum suum digna satisfactione correxerit, potestatis honorisque sui dignitate careat, reamque se diuino iudicio existere de perpetrata iniquitate cognoscat, et a sacratissimo corpore et sanguine Dei et Domini Redemptoris nostri Iesu Christi aliena fiat, atque in extremo examine diuine  ultioni subiaceat. Cunctis autem eidem loco sua iura seruantibus sit pax Domini nostri Iesu Christi, quatenus et hic fructum bone actionis percipiant, et apud districtum iudicem premia eterne pacis inueniant. Amen. Amen. Amen.

    Ego Clemens catholice Ecclesie episcopus.
    Ego Theobaldus Ostiensis et uelletrensis episcopus.
    Ego Ioannes presb. card. tit. S. Marci
    Ego Laborans presb. card. S. Marie trans Tiberim tit. Calixti.
    Ego Pandulphus presb. card. basilice XII Apostolorum.
    Ego Albinus tit. S. Crucis in Hierusalem presb.  card.
    Ego Melior presb. card. SS Ioannis et Pauli tit. Panmachii.
    Ego Iacobus diac. card. S. Marie in Cosmedin.
    Ego Soffredus S. Marie in uia Lata diac. card.
    Ego Ioannes S. Theodori diac. card.
    Ego Bernardus S. Marie Noue diac. card.


Datum Laterani per manum fratris Moysi, S. R. E. subdiaconi uices agentis cancellarii, II Idus Aprilis, indictione uI, Incarnationis Dominice anno 1188; pontificatus uero domni Clementis pape III anno primo.



L. Priori et fratribus Carthusiensibus concedit, ut quicunque inferioris religionis clerici siue laici ad ordinis eorum propositum duxerint ascendendum, liberum iis sit eos recipere. Alia priuilegia addit. 
[Priuil. ord. Carth . . , fol. 3.]


CLEMENS episcopus, seruus seruorum Dei, dilectis filiis priori et fratribus Carthusiensibus, salutem et apostolicam benedictionem.

Inter uirtutum aromata et sanctorum fragrantiam studiorum, opinionis uestre balsamus suo nobis odore discernitur, quod quum se asperioribus institutis a mundana separet uanitate et preclara resplendeat gloria meritorum, nobis est amplius honoranda. Prouidendum quoniam diligentius est et cauendum, ne quietem sanctam improbitas alicuius ualeat conturbare. Eapropter, dilecti in Domino  filii, uestra humili supplicatione inducti, presentibus uobis litteris indulgemus, ut quicunque inferioris religionis clerici siue laici, ad ordinis uestri propositum duxerint ascendendum, liberum uobis sit eos recipere de licentia nostra, et receptos postquam professionem penes uos fecerint, retinere, saluis tamen priuilegiis super hoc a sede apostolica impetratis. Si uero priuilegiatorum aliquis per annum, postquam fratribus domus innotuerit de quo egressus est, apud uos non requisitus moram fecerit, postea non licet ei ordinem uestrum deserere, uel ab ipso per uiolentiam reuocari. Consecrationes quoque ecclesiarum, ordinationes clericorum, si uel proprii episcopi non habueritis copiam, uel requisitus  prestare noluerit, prout debet, licitum sit uobis a quocunque postulare episcopo; qui rogatus ad ecclesias uestras accedens, sacra uobis necessaria, nostra fretus auctoritate impendat. Eos etiam qui de ordine uestro, uel ex subuentione terre orientalis, uel ex aliis causis quibuslibet, occasiones euagandi assumunt, si commoniti non duxerint a proposito desistendum, liceat tibi, dilecte fili prior, per excommunicationis sententiam cercere.

Nulli ergo omnino hominum liceat hanc paginam nostre concessionis et constitutionis infringere, uel ei ausu temerario contraire. Si quis autem hoc attentare presumpserit, indignationem omnipotentis Dei et beatorum Petri et Pauli apostolorum eius se nouerit incursurum.

 Datum Laterani, II Idus Aprilis, pontificatus nostri anno primo.



LI. Monasterii S. Benedicti Gualdenensis protectionem suscipit, possessionesque ac priuilegia confirmat. 
[MITTARELLI, Annal. Camaldul., Iu, App., p. 168.]

CLEMENS episcopus, seruus seruorum Dei, dilectis filiis SENEBALDO, abbati monasterii S. Benedicti de Waldo, eiusque fratribus, tam presentibus quam futuris, regularem uitam profitentibus in perpetuum.

Religiosam uitam eligentibus apostolicum conuenit adesse presidium, ne forte cuiuslibet temeritatis incursus, aut eos a proposito reuocet aut  robur  sacre religionis infringat. Eapropter, dilecti in Domino filii, uestris iustis postulationibus clementer annuimus, et prefatum monasterium S. Benedicti de Waldo, quod specialiter Romane Ecclesie iuris existit, in quo diuino mancipati estis obsequio, sub beati Petri et nostra protectione, ad exemplar felicis memorie Nicolai, Celestini, Eugenii, Adriani et Alexandri, predecessorum nostrorum, Romanorum pontificum, suscipimus et presentis scripti priuilegio communimus; in primis siquidem statuimus ut ordo monasticus, qui secundum Deum, et Beati Benedicti Regulam et institutionem Camaldulensium fratrum in monasterio uestro institutus esse dignoscitur, perpetuis ibidem temporibus inuiolabiliter obseruetur.  Preterea quascunque possessiones, quecunque bona idem monasterium inpresentiarum iuste et canonice possidet, aut in futurum concessione pontificum, largitione regum uel principum, oblatione fidelium, aut aliis iustis modis, prestante Domino, poterit adipisci, firma uobis uestrisque successoribus et illibata permaneant, in quibus hec propriis duximus exprimenda uocabulis:

Locum ipsum in quo prefatum monasterium situm est, cum plebe et omnibus pertinentiis suis; ecclesiam Sancti Martini de Collis, ecclesiam Sancti Nicolai de Capriano, ecclesiam Sancti Christophori de Bantiara, ius quod habetis in ecclesia de castello de ualle, ecclesiam sancti Laurentii de Saxo  sp . . . . , ecclesiam Sancte Marie de Fricco, ecclesiam Sancti Ioannis de Castellano, ecclesiam Sancte Marie de Umbracia cum medietate curtis, ecclesiam Sancti Nicolai de uultule, ecclesiam Sancti Sauini de Serra, ecclesiam Sancti Angeli de Fabrica, ecclesiam Sancti Angeli de Flea, quidquid habetis in ecclesia Sancte Marie de Noscano, ecclesiam Sancti Angeli de Terrasicca, ius quod habetis in ecclesia Sancti Cassiani de Palatiolo, ecclesiam Sancti Martini de ualle uaieria, ius quod habetis in ecclesia Sancti Georgii de Corneto, ecclesiam sancti Laurentii de Collebassani, ecclesiam Sancti Petri de Collebassani, ecclesiam Sancti Petri de Crucicle, ecclesiam Sancti Paterniani de Corrutone, ecclesiam Sancti Gregorii Ioannis de Serraradica,  ecclesiam Sancti Ioannis de Serrapila, ecclesiam Sancti uictorini iuxta Nebulam, ecclesiam Sancti Pauli de Caualalx, ecclesiam Sancti Petri de Roccacontrada, ecclesiam Sancti Petri de Monte Boddo, ecclesiam Sancti Stephani de la Calcinaria cum omnibus pertinentiis supradictarum ecclesiarum.

Sane noualium uestrorum, que propriis manibus uel sumptibus colitis, et siue de . . . . animalium uestrorum, nullus a uobis decimas extorquere presumat. Liceat quoque uobis clericos uel laicos, liberos et absolutos, a seculo fugientes, ad conuersionem recipere, et eos absque contradictione aliqua retinere; prohibentes insuper ut nulli fratrum uestrorum, post factam in eodem loco professionem,  fas sit, nisi arctioris religionis obtentu, absque abbatis sui licentia de eodem discedere; discedentes autem sine communium litterarum cautione nullus audeat retinere. Cum autem generale interdictum terre fuerit, liceat uobis, clausis ianuis, exclusis excommunicatis et interdictis, non pulsatis campanis, suppressa uoce, diuina officia celebrare. Chrisma uero, oleum sacrum, consecrationes altarium seu basilicarum, ordinationes clericorum uestrorum qui ad sacros ordines fuerint promouendi, a diecesano suscipietis episcopo, siquidem catholicus fuerit, et gratiam atque communionem apostolice sedis habuerit, et ea gratis et absque prauitate aliqua uoluerit exhibere; alioquin liceat uobis quemcunque malueritis catholicum adire antistitem, qui nostra fultus auctoritate, quod postulatur  indulgeat. Sepulturam preterea ipsius loci liberam esse decernimus, ut eorum deuotioni et extreme uoluntati, qui se illic sepeliri deliberauerint, nisi forte excommunicati uel interdicti sint, nullus obsistat, salua tamen iustitia illarum ecclesiarum a quibus mortuorum corpora assumuntur. Obeunte uere te, nunc eiusdem loci abbate, uel tuorum quolibet successorum, nullus ibi qualibet subreptionis astutia, seu uiolentia preponatur, nisi quem fratres communi consensu, uel fratrum pars consilii sanioris, secundum Dei timorem, et Beati Benedicti Regulam prouiderint eligendum. Decernimus ergo ut nulli omnino hominum, etc.

    Ego Clemens Catholice Ecclesie episcopus.
     Ego Ioannes presb. card. titulo S. Marci.
    Ego Laborans presb. card. S. Marie trans Tiberim titulo Calixti.
    Ego Pandulphus presbyter cardinalis titulo basilice XII Apostolorum.
    Ego Melior presb. card. Sanctorum Ioannis et Pauli tit. Pamachii.
    Ego Petrus tit. Sancti Clementis presb. card.
    Ego Bobo tit. Sancte Anastasie presb. card.
    Ego Alexander tit. Sancte Susanne presb. card.
    Ego Petrus presb. card. tit. Sancti Petri ad uincula.
    Ego Radulfus tit. Sancte Praxedis presb. card.
    Ego Hyacinthus Sancte Marie in Cosmedin presbyter card.
     Ego GG. Sancte Marie in Porticu diac. card.
    Ego Soffredus S. Marie in uia Lata diaconus cardinalis.
    Ego Ioannes Felix Sancti Eustachii diac. card. iuxta templum Agrippe.
    Ego Ioannes Sancti Theodori diac. card.
    Ego Bernardus Sancte Marie Noue diac. card.
    Ego Gregorius Sancte Marie in Aquiro diac. card.


Datum Laterani per manum fratris Moysis, S. R. E. subdiaconi, uicem agentis cancellarii, II Nouas Maii, indictione uI, Incarnationis Dominice 1188, pontificatus domni Clementis pape III anno primo.



LII. Sententiam presente Urbano III latam inter sorores S. Hilarii et prepositum Florentinum confirmat 
[Ibid., p. 171.]


CLEMENS episcopus, seruus seruorum Dei, dilectis in Christo filiabus abbatisse et sororibus Sancti Hilarii, salutem et apostolicam benedictionem.

Intelleximus ex quodam authentico instrumento exhibito nobis, quod cum inter uos et dilectum filium nostrum prepositum Florentinum super quibusdam decimis questio uerteretur, et fuisset causa dilectis filiis Camaldulensi et Sanctorum Apostolorum prioribus a felicis recordationis Urbano  predecessore nostro commissa, ipsi, partibus in sua presentia constitutis et rationibus hinc inde auditis et cognitis, pro uobis et ecclesia uestra super illis decimis sententiam promulgarunt. Cum itaque controuersias, que de mandato apostolico calculum definitionis accipiunt, dignum sit firmitatem perpetuam obtinere, sententiam ipsam, sicut rationabiliter lata est, nec legitima appellatione suspensa, et in scripto authentico continetur, auctoritate apostolica confirmamus et presentis scripti patrocinio communimus. Nulli ergo omnino hominum, etc. Si quis, etc.

Datum Laterani, II Nonas Maii, pontificatus nostri anno primo.



LIII. Priuilegium pro ecclesia S. Ioannis Modetiensi. 
[UGHELLI, Italia sacra, Iu, 62.]


CLEMENS episcopus, seruus seruorum Dei, dilectis filiis OBERTO, Modetiensi archipresbytero, eiusque fratribus, tam presentibus quam futuris, canonice substituendis in perpetuum.

Pia postulatio uoluntatis effectu debet prosequente compleri, ut et deuotionis sinceritas laudabiliter enitescat, et utilitas postulata uires indubitanter assumat. Quapropter, dilecti in Domino filii, uestris postulationibus clementer annuimus, et ecclesiam B. Ioannis Baptiste de Modetia, in qua diuino mancipati estis obsequio, ad exemplar predecessorum nostrorum beate memorie Callixti, Innocentii,  Celestini, Anastasii et Alexandri, Romanorum pontificum, sub B. Petri et nostra protectione suscipimus et presentis scripti priuilegio communimus, statuentes ut quascunque possessiones, et quecunque bona eadem Ecclesia usque ad tempus promotionis domini Urbani predecessoris nostri, iuste pacificeque possedit, aut in futurum concessione pontificum, largitione regum uel principum, oblatione fidelium, seu aliis iustis modis, prestante Domino, poterit adipisci, firma uobis uestrisque successoribus et illibata permaneant. In quibus hec propriis duximus exprimenda uocabulis, ipsam uidelicet ecclesiam S. Ioannis Baptiste, cum omnibus capellis et pertinentiis suis, uidelicet ecclesiam  S. Michelis, S. Saluatoris, S. Petri, S. uictoris, S. Laurentii cum hospitali, S. Alexandri de Blandino, S. Martini, S. Blasii, S. Agathe, S. Mauritii cum hospitali, S. Ambrosii, S. Donati cum hospitali, S. Fidelis, S. Anastasie in Dotano; ecclesias S. Carpophori et S. Marie de Surturi in Sexto; ecclesias S. Alexandri, S. Saluatoris, S. Michelis, S. Eusebii, S. Marie de Teneblauo, S. Marie de Sundri; plebem S. Iuliani de Colonia cum omnibus capellis suis, uidelicet in Albariat; ecclesias S. Martini, S. Mauritii in uico Modroni; ecclesiam S. Remigii in Colonia, ecclesias S. Gregorii, et S. Nazarii in Caliate; ecclesias S. Carpophori et S. Alexandrini cum hospitali in Concoretio; ecclesiam S. Eugenii in ualate, ecclesias S. Marie et S. Fidelis  in Clamella, ecclesiam S. Sisinnii, et monasterium S. Petri.

Confirmationem quoque electionis Cremellensis abbatisse, sicut a bone memorie quondam Robaldo Mediolanensi archiep. rationabiliter uobis concessa est, et scripto suo firmata; ius etiam et rationabiles consuetudines, quas in eadem B. Petri Ecclesia de Cremella habetis, uobis pariter confirmamus. Ecclesiam etiam S. Gregorii in Ormano, in Blociano, ecclesiam S. Ioannis, S. Gregorii de Calciago, S. Ioannis de uarena, S. Marie de Sara, S. Petri de Sirone, S. Ioannis de Castro Marcio; decimam totius territorii de Modetia, decimam totius territorii de Sexto, decimatione de Tenebioco excepta; decimam  totam de territorio de Coliate, decimam de Conceretio, decimam que peruenit ex locis de plebe Colonie, uidelicet ex loco Colonie, ex loco uico Modroni, et ex loco Albatiate; principales etiam possessiones, uidelicet curiam Cremelle, curiam Bruciati, curiam uarene, curiam castri Martis, curiam Lauredi, curiam Calphurii, curiam de Leucate, uobis, et per uos Ecclesie uestre nichilominus confirmamus. Sane illa feudorum beneficia, que reuerende memorie Iordanis, quondam Mediolanensis archiepiscopus, uestre Ecclesie in prenominatis ecclesiis ad communem fratrum sustentationem discrete concessit, uobis uestrisque successoribus auctoritate apostolica roboramus, prohibentes ut nulli omnino hominum liceat ea deinceps  a communi fratrum utilitatem auferre, subtrahere, uel modis quibuslibet immutare. Libertates preterea, et immunitates antiquas, et rationabiles consuetudines Ecclesie uestre concessas, nec non a predictis predecessoribus nostris confirmatas, et usque ad tempora promotionis memorati Urbani predecessoris nostri obseruatas, ratas statuimus, easque futuris temporibus illibatas manere censemus, non obstante si quid contra concessionem et confirmationem predictorum Romanorum pontificum rationabiliter fuerit immutatum. Prohibemus insuper ut nullus infra parochiam uestram, absque uestro assensu, ecclesiam uel capellam de nouo edificare presumat, saluis priuilegiis Romanorum pontificum. Decernimus ergo ut nulli omnino hominum  liceat prefatam ecclesiam temere perturbare, etc., salua in omnibus sedis apostolice auctoritate, et Mediolanensis archiepiscopi canonica instituta. Si qua igitur. Amen.

    Ego Clemens Ecclesie catholice episcopus.
    Ego Theobaldus Ostien. et uellet. episcopus.
    Ego Ioannes presbyter cardinalis tit. Sancti Marci.
    Ego Laborans presbyt. cardinalis Sancte Marie trans Tiberim titulo Calixti.
    Ego Pandulfus presb. card. titulo Basilice XII Apostolorum.
    Ego Melior presb. card. SS. Ioan. et Pauli, tit. Pamachii.
    Ego Rad. tit. S. Praxedis presb. card.
     Ego Petrus tit. S. Clementis presb. card.
    Ego Bobo tit. S. Anastasie presb. card.
    Ego Alexius presb. card. tit. S. Susanne.
    Ego Petrus diaconus card. Sancte Marie in Cosmedin.
    Ego Gratianus Sanctorum Cosme et Damiani diaconus cardinalis.
    Ego Octauianus Sanctorum Sergii et Bacchi diaconus cardinalis.
    Ego Soffredus Sancte Marie in uia Lata diac. card.
    Ego Ioannes Felix S. Eustachii diac. card. iuxta templum Agrippe.


Datum Laterani per manum fratris Moysi, Romane  Ecclesie subdiaconus, uicem agentis cancellarii, Id Maii, indict. sexta, Incarnationis Dominice 1188, pontificatus uero domni Clementis pape III anno primo.



LIu. Priuilegium pro ecclesia S. Germani. 
[TOSTI, Storia di Monte-Casino, II, 211, ex originali.]

CLEMENS episcopus, seruus seruorum Dei, dilectis filiis IOANNI, archipresbytero ecclesie S. Germani, et clericis tam presentibus quam futuris canonice substituendis in perpetuum.

Effectum iusta postulantibus indulgere, et uigor equitatis, et ordo exigit rationis, presertim quando  petentium uoluntatem et pietas adiuuat, et ueritas non relinquit. Eapropter, dilecti in Domino filii, uestris iustis postulationibus clementer annuimus, et felicis recordationis Alexandri pape predecessoris nostri uestigiis inherentes, prefatam ecclesiam S. Germani, in qua diuino mancipati estis obsequio sub beati Petri et nostra protectione suscipimus, et presentis scripti priuilegio communimus. Statuentes, ut quascunque possessiones, quecunque bona eadem ecclesia in presentiarum iuste et canonice possidet, aut in futurum concessione pontificum, largitione regum uel principum, oblatione fidelium, seu aliis iustis modis, prestante Domino, poterit adipisci, firma uobis uestrisque successoribus, et illibata permaneant. Sane quia sacris canonibus  cautum est ut nullus sacerdos, seu diaconus, uel subdiaconus, aut de qualicunque gradu clericorum ad forum iudicis secularis trahatur, sancimus et apostolica auctoritate statuimus, ut sicut bone memorie Gerardus quondam Cassinensis abbas cum assensu fratrum suorum decreuit, ut nullus clericorum in toto territorio Sancti Benedicti habitantium seculari iudicio constringatur, nec ab aliqua persona laica iudicetur, uel purgationem facere, aut legem subire, siue gaudium aut fideiussorem prestare cogatur. uerum si aliquis de predictis clericis in quodlibet crimen, uel culpam lapsus fuerit, uel aliquod crimen ei fuerit obiectum, per te, fili archipresbyter, uel per successores tuos, qui per abbatem Sancti Benedicti fuerint instituti,  et non per publicos iudices iudicetur; ita tamen quod cum res exegerit, et fuerit necesse, consilium et licentia eiusdem abbatis super hoc requiratur, sicut uobis in authentico scripto suo noscitur indultum fuisse. Decernimus ergo, ut nulli omnino hominum fas sit supradictam ecclesiam temere perturbare, aut eius possessiones auferre, uel ablatas retinere, minuere, seu quibuslibet uexationibus fatigare; sed omnia integra conseruentur eorum, pro quorum gubernatione, ac sustentatione concessa sunt, usibus omnimodis profutura, salua sedis apostolice auctoritate, et Cassinensis abbatis canonica iustitia, et debita reuerentia. Si qua igitur in futurum ecclesiastica secularisue persona,  hanc nostre constitutionis paginam sciens, contra eam uenire tentauerit, secundo tertioue commonita, nisi reatum suum congrua satisfactione correxerit, potestatis honorisque sui dignitate careat, reumque se diuino iudicio existere de perpetrata iniquitate cognoscat, et a sacratissimo corpore et sanguine Dei, et Domini Redemptoris nostri Iesu Christi aliena fiat, atque in extremo examine districte ultioni subiaceat. Cunctis autem eidem loco sua iura seruantibus sit pax Domini nostri Iesu Christi, quatenus et hic fructum bone actionis percipiant, et apud districtum iudicem premia eterne pacis inueniant. Amen, amen, amen.

    Ego Clemens catholice Ecclesie episcopus.
    Ego Ioannes presbyter cardinalis tituli Sancti  Marci.
    Ego Laborans presb. card. Sancte Marie trans Tiberim tit. Calixti.
    Ego Pandulfus presb. card. Basilice XII Apostolorum.
    Ego Bobus titulo Sancte Anastasie presbyter cardinalis.
    Ego Iacobus diaconus cardinalis Sancte Marie in Cosmedin.
    Ego Gratianus Sanctorum Cosme et Damiani diaconus cardinalis.
    Ego Soffredus Sancte Marie in uia Lata diac. cardinalis.
    Ego Bobo Sancti Gregorii ad uelum Aureum diac. cardinalis.
     Ego G. G. Sancte Marie in porticu diaconus cardinalis.
    Ego Ioannes S. Theodori diaconus cardinalis.


Datum Laterani per manum Moysi, sancte Romane Ecclesie subdiaconi, uicem agentis cancellarii, XuI Kalendas Iunii indictione uI, Incarnationis Dominice anno 1188, pontificatus uero domini Clementis pape III anno primo.



Lu. Consulibus et populo Pisano significat, Petrum S. Cecilie presbyterum et Soffredum S. Marie in uia Lata diaconum cardinales, missos esse ad componendam eorum cum Ianuensibus de Sardinia litem. 
[TRONCI Mem. di Pisa, 151.]


CLEMENS episcopus, seruus seruorum Dei, dilectis filiis consulibus et populo Pisano salutem et apostolicam benedictionem.

Pro sedandis iniuriis et contentionibus sopiendis, que inter uos et Ianuenses, instigante humani generis inimico, a longis retro temporibus, occasione Sardinie, pullularunt, dilectos filios nostros P. ecclesie S. Cecilie presbyterum, et S. Sancti Marci [leg. Sancte Marie] in uia Lata diaconum cardinales, uiros utique prouidos et discretos, de consilio et assensu fratrum nostrorum ad partes illas duximus destinandos. Ut igitur cuiuslibet dissensionis scrupulus in hac parte de cetero sopiatur,  et nulla possit, auctore Domino, materia scandali suboriri, uniuersitati uestre sub debito iuramenti quod nobis super hoc prestitistis mandamus atque precipimus, quatenus mandata que predicti cardinales super omnibus capitulis ex parte nostra uobis indixerint, sicut ex ore nostro prolata suscipiatis, et inuiolabiliter sine contradictione qualibet obseruetis; scientes quod Ianuensibus sub simili districtione hoc idem dedimus in mandatis.

Datum Laterani, XIu Kalendas Iunii, pontificatus nostri anno primo.



LuI. Tammoni episcopo uerdensi, abbati Lunensi, et magistro scholarum uerdensi mandat, ne parthenoni Leuenensi curiam quamdam adimi ab Hortwigo archiepiscopo Hamburgensi patiantur. 
[LAPPENBERG, Hamb. Urkund., I, 244.]


CLEMENS episcopus, seruus seruorum Dei . . . . , uerdensi episcopo et dilectis filiis, abbati Luen. et magistro scholarum uerdensi, salutem et apostolicam benedictionem.

Dilectarum in Christo filiarum, monialium ecclesie Sancti uiti in Quiuena, insinuationem recepimus, quod cum Sifridus, quondam archiepiscopus Bremensis, curiam quamdam cum pertinentiis suis ad Bremensem ecclesiam pertinentem, quam mulier quedam uidua possidet, post illius obitum, ea consentiente, illis perpetuo possidendam  concesserit, sub interminatione anathematis inhibens, ne quis contra factum suum uenire presumeret, et uenerabilis frater noster H. successor ipsius, hoc firmitatem decreuerit obtinere, contra confirmationem tamen suam et interminationem anathematis ueniens, donationem illam irritare contendit. Quia uero illis tanto fortius in iure suo debemus assistere, quanto deuotius suum Christo exhibent famulatum, per apostolica uobis scripta mandamus, quatenus, si res ita se habeat, donationem illam faciatis, prout rationabiliter facta est, auctoritate nostra illibatam firmiter obseruari, eos qui contra uenire presumpserint, per censuram ecclesiasticam compescentes. Quod si omnes his exsequendis nequiueritis interesse, duo uestrum ea  nichilominus exsequantur.

Datum Laterani, uIII Kalendas Iunii, pontificatus anno primo.



LuII. Priuilegium pro Ecclesia Rauellensi. 
[UGHELLI, Italia sacra, I, 1186.]

CLEMENS episcopus, seruus seruorum Dei, uen. fr. Io. Rauellensi. episcopo, eiusque success. canonice substituendis in perpetuum.

Cum ex iniuncto nobis a Deo apostolatus officio, quo cunctis Christi fidelibus, auctore Domino, preeminemus, et, ut in Lucii III, priuilegio uerbatim  habetur  . In fine pape et card. subscriptiones leguntur.

    Ego Clemens Catholice Ecclesie episcopus.
    Ego Theobaldus Ostiensis et uelietrensis episcopus.
    Ego Laborans presb. card. S. M. trans Tiberim, tit. Calixti.
    Ego Pandulphus presb. card. basilice duodecim Apostolorum.
    Ego Melior presb. card, SS. Ioan. et Pauli, tit. Pammachii.
    Ego Ruffinus tit. S. Praxedis presb. card.
    Ego Bobo tit. S. Anastasii presb. card.
    Ego Alexius tit. S. Susanne presb. card.
    Ego Petrus presb. card. tit. S. Petri ad uincula.
     Ego Iordanus presb. card. S. Pudentiane, tit. Pastoris.
    Ego Iacobus diac. card. S. Marie in Cosmedin.
    Ego Gratianus SS. Cosme et Damiani diac. card.
    Ego Octauianus SS. Sergii et Bacchi diac. card.
    Ego Gregorius S. Marie in Porticu diac. card.
    Ego Ioann. Ecclesie S. Eustachii diac. card.
    Ego Ioannes S. Theodori diac. card.
    Ego Bernardus San. Marie Noue diac. card.
    Ego Gregorius Sancte Marie in Aquiro diacon. card.


 Datum Laterani per manus Moysi S. R. E. subdiaconi, uicem agentis cancellarii, Iu Kal. Iunii, Indict. uII, Incarn. Dom. anno 1188, Pontificatus uero D. Clementis pape III anno I.



LuIII. Ecclesiam Brandeburgensem tuendam suscipit et eius bona et iura confirmat, rogante Balderamo episcopo. 
[RIEDEL Codex diplomaticus Brandenburgensis, t. I, partie uIII, p. 119.]

CLEMENS episcopus, seruus seruorum Dei, uenerabili fratri BALDERAMO, Brandenburgensi episcopo, eiusque successoribus canonice substituendis in perpetuum.

 In eminenti sedis apostolice speculo, disponente Domino, constituti, fratres et cepiscopos nostros tam prope positos quam remotos fraterna debemus caritate diligere et Ecclesiis sibi a Deo commissis paterna sollicitudine prouidere. Eapropter, uenerabilis in Christo frater, tuis iustis postulationibus clementer annuimus et prefatam Brandeburgensem Ecclesiam cui Deo auctore preesse dignosceris, sub beati Petri et nostra protectione suscipimus et presentis scripti priuilegio communimus, statuentes, ut quascunque possessiones, quecunque bona eadem Brandeburgensis ecclesia inpresentiarum iuste et canonice possidet, aut in futurum concessione pontificum, largitione regum uel principum,  oblatione fidelium seu aliis iustis modis, prestante Domino, poterit adipisci, firma tibi tuisque successoribus et illibata permaneant, in quibus hec propriis duximus exprimenda uocabulis

Medietatem Brandeburgensis ciuitatis aquilonarem, dimidiam partem totius insule septentrionalem, in qua ciuitas eadem habetur constructa, dimidiamque partem omnium uillarum illuc pertinentium; duas insuper ciuitates integre cum omnibus pertinentiis suis Pritzerwe et Elzeri nominatas, prouincias Moraciani, Zierfwifti, Ploni, Zpriauani, Heueldun, uuueri, Riacani, Zamcici, Dassia, Lusici, ecclesie tue ab illustris memorie imperatoribus Othone et Henrico concessas; omnem etiam decimationem totius Brandeburgensis parochie,  exceptis decimis possessionum Magdeburgensis ecclesie, quas eadem Magdeburgensis ecclesia studio bone memorie Conradi Magdeburgensis archiepiscopi et Wigeri Brandeburgensis episcopi, tempore felicis recordationis Innocentii pape predecessoris nostri et Conradi regis per concambium obtinuit. Preterea mercatum, monetam, thelonium, districtum ceteraque omnia, ad hec iuste legaliterque pertinentia, in loco Urslebe et in pago Northuringa et in comitatu Liuttere comitis sita, terminos etiam Brandeburgensis episcopatus constitutos, uidelicet orientem uersus ad flumen Oderam, et occidentem ac austrum uersus ad Albiam flumen, ad aquilonem  uero usque ad fines prouinciarum supra nominatarum uuucri, Riaciani, Dacie, auctoritate apostolica confirmamus. Preterea antiquas et rationabiles consuetudines et hactenus obseruatas nec non immunitates et libertates tam super eligendis aduocatis in toto Brandeburgensi episcopatu quam super aliis episcopis Brandeburgensibus concessas, que hucusque Brandeburgenses episcopi habuerunt, tibi nichilominus tuisque successoribus presentis scripti munimine roboramus.

Decernimus ergo, ut nulli omnino hominum liceat prefatam Ecclesiam temere perturbare aut eius possessiones auferre uel ablatas retinere, minuere seu quibuslibet uexationibus fatigare, sed omnia integra conseruentur eorum, pro quorum gubernatione  ac sustentatione concessa sunt usibus omnimodis profutura salua sedis apostolice auctoritate et Magdeburgensis archiepiscopi debita reuerentia. Si qua igitur in futurum, etc.




    Ego Clemens catholice Ecclesie episcopus.


Deinde subscriptio XIII cardinalium sequitur.

Datum Laterani per manum fratris Moysi, sancte Romane Ecclesie subdiaconi, uicem agentis cancellarii, Iu Kal. Iulii, indictione uI, Incarnationis Dominice anno 1188, pontificatus uero domni Clementis pape III, anno primo.



LIX. Brandenburgensis capituli possessiones et priuilegia confirmat. 



CLEMENS episcopus, seruus seruorum Dei, dilectis filiis HENRICO, preposito Brandeburgensis Ecclesie eiusque fratribus tam presentibus quam futuris regularem uitam professis in perpetuum.

Dilecti in Domino filii, uestris iustis postulationibus clementer annuimus et prefatam Brandeburgensem Ecclesiam, in qua diuino estis obsequio mancipati, sub beati Petri et nostra protectione suscipimus et presentis scripti priuilegio communimus, imprimis siquidem statuentes, ut ordo canonicus, qui secundum Deum et beati Augustini regulam atque institutionem Premonstratensis ordinis  in eadem ecclesia noscitur institutus, perpetuis ibidem temporibus inuiolabiliter obseruetur; preterea quascunque possessiones, quecunque bona eadem ecclesia inpresentiarum iuste et canonice possidet aut in futurum concessione pontificum, largitione regum uel principum, oblatione fidelium, seu aliis iustis modis prestante Domino, poterit adipisci, firma uobis uestrisque successoribus et illibata permaneant, in quibus hec propriis duximus exprimenda uocabulis.

Locum ipsum, in quo prefata Ecclesia sita est cum omnibus pertinentiis suis, ecclesiam beati Godehardi in Pardewin et beati Nicolai in Encherbereh, ecclesiam Sancte Marie in Harlungeberg cum tertia parte decimarum ex adiacentibus partibus  uinearum, uillas etiam Bukowe, Garceliz, Bultiz, Kik, Museltiz, Gorne cum decimis et omnibus appendiciis carum cultis et incultis, siluestribus, palustribus cunctisque utilitatibus cum duobus lacubus inter Gorne et Solue sitis, uillas quoque a marchione Ottone et filiis eius Ottone et Henrico ecclesie uestre collatas, scilicet Mueze, Tremene, Thure cum decimis et omnibus appendiciis earum, ecclesiam in Thure cum tertia parte decimarum de uillis ad eam pertinentibus, scilicet de Izin, Crelin, Bauwerstorp et quecunque uille ibi fuerint; centum mansos in Zucha sitos, quos predictus Otto princeps pro anima patris et matris et uxoris sue Iudithe Marchionisse, eorum filiis consentientibus, obtulit cum omnibus attinentiis suis; quinque  modios maioris mensure salis annuatim persoluendos, uillam insuper, Dambe dictam, a Rudolpho de Iericho in opus ecclesie Ottoni Marchioni resignatam et ab eo et filiis eius cum omnibus ad eam pertinentibus ecclesie nostre oblatam; decimas eiusdem uille a Wilmaro episcopo in usus uestros concessas; molendinum quoque in Clinke, sex etiam area rum fundos in ciuitate Pardewin a fidelibus oblatos, ecclesiam Ceclowe cum dote sua, scilicet duobus mansis et omnibus decimis eiusdem uille et tertiam partem decimarum de uillis ad eam pertinentibus; ecclesiam in Golitz cum dote sua, scilicet duobus mansis; ecclesiam uerchiecere cum dote sua, scilicet duobus mansis; ecclesiam in Nibede cum dote sua, scilicet duobus mansis et tertiam  partem decimarum tam harum uillarum quam uille uachowa pertinentiis in Goliz, totam uillam Plussin in Zuche sitam cum omnibus pertinentiis suis et totam decimam eiusdem uille; capellam Marzane ecclesie uerchiecere pertinentem cum dote sua, scilicet cum uno manso; uillam Sconelo, in qua sunt triginta mansi cum tota decima et omnibus pertinentiis suis, curam animarum urbis Brandeburg, que uos iure sedis episcopalis contingit, sicut eam Wilmarius, Sifridus et Balderamus episcopi uobis concesserunt et curam animarum de ecclesiis, que ad usus uestros pertinent uel in posterum pertinebunt. Ad hec omnia iura, que uestra ecclesia iuxta, morem aliarum ecclesiarum  Saxonie, iuste et pacifice possidet, uobis et eidem ecclesie uestre auctoritate apostolica confirmamus, specialiter autem antiquas et rationabiles consuetudines ecclesie uestre hactenus obseruatas, auctoritate duximus apostolica confirmandas. Obeunte quidem eiusdem ecclesie presule in successore ipsius antistitis eligendo, primam uocem decernimus, uos habere nullusque, uobis inuitis, per subreptionem aliquam uel uiolentiam preponatur, sed ille debeat in uestra ecclesia locum et officium pontificis obtinere, quem unanimi uoluntate uel de consilio maioris et sanioris partis de gremio ipsius ecclesie uideritis eligendum. Si autem in uestra ecclesia persona non potuerit idonea reperiri, de alia ecclesia eligendi personam idoneam licentiam  habeatis. Statuimus insuper, ut archidiaconatum Brandeburgensem uidelicet de Kytin et Iuterbuch et terre de Hauela uersus orientem usque Oderam, item uersus occidentem usque ad aquam, que Yla dicitur, sicut eum ecclesie uestre prepositi hactenus rationabiliter et absque controuersia possederunt, tu, fili preposite, tuique successores indiuisum, nec aliquatenus diminutum debeatis in perpetuum obtinere.

Prohibemus etiam, ut infra terminos uestros siue in ecclesie uestre debita sepultura, siue in aliis que iuste possedistis hactenus et quiete, nullus ipsius ecclesie iura temeritate qualibet audeat perturbare; denique ne plebani uestre diecesis contra consuetudinem ceterarum cathedralium sedum  Saxonie atque uestrum in electione pontificum faciendis ingerere se presumant, auctoritate apostolica inhibemus.

Sane agrorum uestrorum quos propriis manibus uel sumptibus colitis, siue de nutrimentis uestrorum animalium, nullus a uobis decimas exigere uel extorquere presumat. Liceat quoque uobis clericos uel laicos e seculo fugientes liberos et absolutos ad conuersionem recipere, et eos sine contradictione aliqua retinere. Prohibemus insuper ne ulli fratrum uestrorum post factam in loco uestro professionem fas sit absque prepositi sui licentia de ipso discedere, discedentem uero sine communium litterarum cautione, nullus audeat retinere. In causis autem propriis siue ciuilem siue criminalem  contineant questionem, liceat uobis fratres uestros idoneos ad testificandum adducere, atque ipsorum testimonio, sicut rectum fuerit, et propulsare uiolentiam et iustitiam uindicare.

Decernimus ergo, ut nulli omnino hominum liceat prefatam ecclesiam temere perturbare, aut eius possessiones auferre uel ablatas retinere, minuere, seu quibuslibet uexationibus fatigare, sed omnia integra conseruentur eorum pro quorum gubernatione ac sustentatione concessa sunt, usibus omnimodis profutura, salua sedis apostolice auctoritate, et diecesani episcopi canonica iustitia. Si qua igitur in futurum ecclesiastica secularisue persona, etc.

 Ego Clemens catholice Ecclesie episcopus.




Datum Laterani per manum Moysi, Sancte Romane Ecclesie subdiaconi, uicem agentis cancellarii, Iu Kal. Iunii, indictione uI, Incarnationis Dominice anno 1188, pontificatus uero domni Clementis pape III anno primo.



LX. Ecclesie S. Nicolai Stendalensis protectionem suscipit, bonaque et priuilegia confirmat ea lege, ut auri uncia quotannis Ecclesie Romane persoluatur. 
[RIEDEL, Cod. Dipl. Br., I, u., 22.]

CLEMENS episcopus, seruus seruorum Dei, dilectis  filiis preposito S. Nicolai in Stendale, eiusque fratribus tam presentibus quam futuris canonice substituendis in perpetuum.

Eapropter, dilecti in Domino filii, uestris iustis postulationibus clementer annuimus, et prefatam ecclesiam S. Nicolai de Stendale, in qua diuino estis obsequio mancipati, in ius et proprietatem beati Petri et sub apostolice sedis protectionem suscipimus, et presentis scripti priuilegio communimus. Statuentes, ut quascunque possessiones, quecunque bona eadem ecclesia uestra in presentiarum iuste et canonice possidet, aut in futurum concessione pontificum, largitione regum uel principum, oblatione fidelium, seu aliis iustis modis, prestante Domino, poterit adipisci, firma uobis  uestrisque successoribus et illibata permaneant. In quibus hec propriis duximus exprimenda uocabulis:

Locum ipsum in quo prefata ecclesia sita est, cum omnibus pertinentiis suis; uillam Garlippe cum omnibus ad eamdem pertinentibus, omnes ecclesias in Stendale constitutas; duo talenta in areis, et tria talenta in domo mercatorum in eodem castro; ecclesiam Scinne, molendinum Rokenzhe. Chrisma uero, oleum sanctum, consecrationes altarium seu basilicarum, ordinationes clericorum, qui ad sacros ordines fuerint promouendi, et cetera ecclesiastica sacramenta a diecesano recipiatis episcopo, siquidem Catholicus fuerit, et  gratiam atque communionem apostolice sedis habuerit, et ea uobis gratis et absque aliqua prauitate uoluerit exhibere; alioquin ad quemcunque malueritis, recurratis antistitem, qui nostra fultus auctoritate, quod postulatur indulgeat

Ad hec presenti scripto statuimus, ut animarum curam non ab archidiacono sed a diecesano recipiatis episcopo, si eam uobis duxerit committendam: alioquin eam de commissione apostolica teneatis.

Decernimus ergo, ut nulli omnino hominum liceat prefatam ecclesiam temere perturbare, uel eius possessiones auferre, aut ablatas retinere, minuere, seu quibuslibet uexationibus fatigare, sed omnia integra conseruentur corum, pro quorum  gubernatione ac sustentatione concessa sunt, usibus omnimodis profutura, salua sedis apostolice auctoritate. Ad indicium autem quod eadem ecclesia specialiter beati Petri iuris existat, et percepte a sede apostolica libertatis, unam unciam auri nobis nostrisque successoribus annis singulis persoluetis. Si qua igitur in futurum, etc.

Datum Laterani, per manum fratris Moysi, sancte Romane Ecclesie subdiaconi, uicem agentis cancellarii, Iu Kalendas Iunii, indictione uI, Incarnationis Dominice anno 1188, pontificatus uero domni Clementis pape III anno primo.



LXI. Canonicis ecclesie S. Petri  asserit priuilegium ab Eugenio III concessum  . 
[Bullar. uatic., I, 72.]


CLEMENS episcopus, seruus seruorum Dei, dilectis filiis canonicis basilice Principis apostolorum, et rectoribus quatuor monasteriorum Sanctorum Ioannis et Pauli, Sancti Martini, Sancti Stephani Maioris et Sancti Stephani Minoris, tam presentibus quam futuris canonice substituendis, in perpetuum.

Beatorum Petri et Pauli tam eminens est et tam gloriosa societas, ut et ambo sint doctores gentium, auctores martyrum, principes sacerdotum. Et cum  inter uniuersos apostolos peculiari quadam prerogatiua precellant, equatis in celo meritis, disparitatem non sentiunt. Petro ab ipso Saluatore nostro Domino Iesu Christo claues regni celorum sunt commisse; Paulus a Deo electus est, ut de multitudine gentium regnum celorum impleat sua predicatione. Petrus petra est et fundamentum fidei, et ne ruamus in soliditate nos firma sustentat; Paulus ne prauo hereticorum dogmate uulneremur, moralitatis honestate, et inuincibili ratione fidei nos armat. Petrus principatum tenens ex potestate ligat et soluit; Paulus diligens predicator, ne quid reprehensibile uel ligatione dignum in nobis appareat mirabili nos exhortatione premunit. Petrus firmamentum nostrum est ac domus fortitudinis,  et in fide eius plantati et radicati sumus; Paulus uas electionis predestinatos a Deo et electos celestis tube sonoritate uocauit, et pro nobis sine intermissione orans, ne a fide et ueritate deuiemus, apud Deum interueniendo nos protegit. Cum igitur hi duo maxima luminaria, Dei Ecclesiam illustrantia pari et amicabili splendore, et fraterno amore prefulgeant, equitatis et iustitie ratio persuadet ut nos qui, licet indigni, Christi uices in terris agimus, et in eiusdem apostolorum Principis cathedra residere conspicimur, domesticam beati Petri familiam paterno diligamus affectu, et pia eam prouisione in suis necessitatibus adiuuemus. Huius itaque rationis debito prouocati, dilecti in Domino  filii, ad exemplar felicis memorie Eugenii pape predecessoris nostri, quartam partem omnium oblationum, que de altari eiusdem beati Petri apostoli, et tam de arca quam de omnibus ministeriis ecclesie, preter de ministerio beati Leonis, proueniunt, uobis ex consensu fratrum nostrorum episcoporum et cardinalium, sedis apostolice auctoritate concedimus, et presentis scripti pagina confirmamus. Ita uidelicet, ut semper cum uolueritis, facultatem liberam habeatis eamdem oblationem in uestris manibus retinendi atque custodiendi, seu aliis quibus uolueritis, cum nostro atque successorum nostrorum consensu uendendi; salua in  omnibus aliis, et retenta in nostris et successorum nostrorum manibus, ipsius ecclesie libera dispositione atque custodia. Hoc autem ideo facere dignum duximus, ut uos die ac nocte studiose in Dei laudibus desudantes, tam in missarum celebratione, quam in matutinis, et aliis horis, pro uiuorum ac defunctorum salute, attenta diligentia et honeste decantandis, predictam beati Petri ecclesiam obsequio debito ueneremini, et Dei fideles apostolorum limina deuotione debita uisitantes, locum ipsum in maiori deuotione ac ueneratione semper habeant.

Decernimus ergo, ut nulli omnino hominum fas sit huius nostre concessionis paginam temerario ausu infringere seu modis quibuslibet perturbare.  Si qua igitur in futurum ecclesiastica secularisue persona id attentare presumpserit, secundo tertioue commonita, nisi presumptionem suam congrua satisfactione correxerit, potestatis honorisque sui dignitate careat, reamque se diuino iudicio existere de perpetrata iniquitate cognoscat, et a sacratissimo corpore ac sanguine Dei ac Domini Redemptoris nostri Iesu Christi aliena fiat atque in extremo examine districte ultioni subiaceat.

Cunctis autem hanc nostram constitutionem eidem loco seruantibus sit pax Domini nostri Iesu Christi, quatenus et hic fructum bone actionis percipiant, et in futurum premia eterne pacis inueniant. Amen, amen, amen.

     Ego Clemens Catholice Ecclesie episcopus.
    Ego Theobaldus Ostiensis et uelletrensis episcopus.
    Ego Ioannes presb. card. tit. Sancti Marci.
    Ego Laborans presb. card. Sancte Marie trans Tiberim. tit. Calixti.
    Ego Pandulphus presbyter card, tit. Basilice XII Apostolorum.
    Ego Melior presb. card. SS. Ioannis et Pauli tit. Pammachii.
    Ego Petrus presb. card. tit. S. Cecilie.
    Ego Petrus tit. Sancti Clementis presb. card.
    Ego Bobo tit. Sancte Anastasie presb. card.
    Ego Alexius tit. S. Susanne presb. card.
    Ego Petrus presb. card. tit. Sancti Petri ad uincula.
     Ego Iordanus presb. card. Sancte Pudentiane tit. Pastoris.
    Ego Iacobus diac. S. Marie in Cosmedin.
    Ego Gratianus tit. SS. Cosme et Damiani diac. card.
    Ego Octauianus SS. Sergii et Bacchi diacon. card.
    Ego Goffredus tit. S. Marie in uia Lata diac. card.
    Ego Bobo diac. card. Sancti Georgii ad uelum Aureum.
    Ego Gregorius S. Marie in Porticu diac. card.
     Ego Ioannes Felix Sancti Eustachii diac. card. iuxta templum Agrippe.
    Ego Ioannes S. Theodori diac. card.
    Ego Bernardus S. Marie Noue diac. card.
    Ego Gregorius S. Marie in Aquino diac. card.


Datum Laterani, per manum Moysi, sancte Romane Ecclesie subdiaconi, uicem agentis cancellarii, Iu Nonas Iunii, indictione uI, incarnationis Dominice anno 1188, pontificatus uero domni Clementis pape III anno primo.



LXII. Priuilegium pro monasterio S. Gilberti Nouem-Fontium, diecesis Claromont. 
[LABBE, Noua Bibliotheca mss., II, 752.]

 CLEMENS episcopus, seruus seruorum Dei, dilectis filiis IOANNI abbati ecclesie B. Gilberti de Nouem-Fontibus, eiusque fratribus, tam presentibus quam futuris, regularem uitam professis.

Religiosorum uotis, que rationi et honestati conueniunt, nos decet libenter annuere, et eadem cum effectu prosequente complere, ut Ecclesie Romane feruentiori deuotione adhereant, cum se uiderint in suis iustis postulationibus diligentius et efficacius exauditos. Eapropter, dilecti in Domino filii, rationabili petitioni uestre clementer annuimus, et prefatam Ecclesiam, in qua diuino mancipati estis obsequio, ad exemplar felicis recordationis Lucii pape predecessoris nostri, sub B. Petri et nostra protectione suscipimus, et presentis scripti priuilegio  communimus: imprimis siquidem statuentes ut ordo canonicus, qui, secundum Deum, et beati Augustini Regulam et institutionem Premonstratensium fratrum, in eodem loco institutus esse dignoscitur, perpetuis ibidem temporibus inuiolabiliter obseruetur. Preterea, quascunque possessiones, quecunque bona eadem ecclesia inpresentiarum iuste et canonice possidet, aut in futurum concessione pontificum, largitione regum uel principum, oblatione fidelium, seu aliis iustis modis, prestante Domino, poterit adipisci, firma uobis, uestrisque successoribus et illibata permaneant. In quibus hec propriis duximus exprimenda uocabulis:

Locum ipsum in quo ecclesia ipsa sita est, cum  omnibus pertinentiis suis; terram de Insula, nemus et terram de Monte Cesant, et terram a Robe usque Andalo, quam Hugo de Castellione eidem ecclesie dedit; feuda etiam totius dominii Schole, que iusto modo acquirere poteritis, sicut predictus Hugo et filii eius uobis legitime concesserunt; nemus et terram de Born, nemus Bruuenc, decimam de Aubin, grangiam de Bostat, grangiam et nemus de Agilaret cum pertinentiis suis; grangiam et nemus de Bornat cum pertinentiis suis; grangiam de Scholula cum pertinentiis suis; grangiam Edumarii cum pertinentiis suis, grangiam de uercilloliis, grangiam de Rozeria, grangiam de Montecanino et de Cotors, ecclesiam Sancti Ioannis de Monteladerio, capellam sororum de Schola, molendinum de uante  et prata, ecclesiam de Lezach, decimam de terra de Eschances; molendinum de Buifferia, annuos census quos habetis in Castellania Montispancerii, terram de Mazeriis, decimam quam habetis in uineis castri Schole, decimam S. Remigii. Sane laborum uestrorum, que propriis manibus aut sumptibus colitis, seu de nutrimentis uestrorum animalium, nullus a uobis decimas extorquere presumat. Liceat quoque uobis clericos et laicos a seculo fugientes, liberos et absolutos, ad conuersionem recipere, et eos sine contradictione aliqua retinere. Prohibemus insuper ut nulli fratrum uestrorum, post factam in eodem loco professionem, sine abbatis sui licentia fas sit de eodem loco discedere. Discedentem uero sine litterarum communium cautione  nullus audeat retinere. Cum autem generale interdictum terre fuerit, liceat uobis, ianuis clausis, exclusis excommunicatis et interdictis, submissa uoce diuina officia celebrare. Inhibemus etiam, ne ecclesias, aut terras, seu aliquod beneficium Ecclesie uestre collatum liceat alicui personaliter dari, siue aliquo modo alienari sine licentia totius capituli, uel maioris et sanioris partis eiusdem. Si que uero donationes, uel alienationes, aliter quam dictum est, facte fuerint, eas irritas esse censemus. Ad hec autem adiicimus, ne aliqui canonici, siue conuersi, sub professione domus uestre astricti, sine consensu abbatis et maioris partis capituli uestri, pro aliquo fideiubeant, uel ab aliquo mutuo  pecuniam accipiant, ultra pretium capituli uestri prouidentia constitutum, nisi propter manifestam domus uestre utilitatem. Quod si facere presumpserint, non teneatur conuentus pro his aliquatenus respondere. Preterea, licitum sit uobis in causis uestris fratres uestros idoneos ad testificandum deducere, atque ipsorum testimonio, sicut iustum fuerit, et propulsare iniuriam et iustitiam uindicare. Ob euitandas uero secularium frequentationes liberum sit uobis, saluo iure diecesani episcopi et ecclesie parochialis, oratoria in grangiis uestris construere, et in ipsis, cum necesse fuerit, uobis tantum et familie uestre diuina officia celebrare. Pro chrismate uero, oleo sancto, consecrationibus ecclesiarum, ordinationibus clericorum qui ad sacros  ordines fuerint promouendi, siue abbate deducendo ad sedem, uel quibuslibet aliis sacramentis, nullus a uobis, aut sub obtentu consuetudinis aut quolibet alio modo quidquam audeat postulare. Quia uero decime ministris Ecclesie, tam ueteri quam noua lege noscuntur indulte per laicos, uos decimarum exactione uexari sub interminatione anathematis prohibemus. Sepulturam quoque ipsius loci liberam esse decernimus, ut eorum deuotioni et extreme uoluntati qui se illic sepeliri deliberauerint, nisi forte excommunicati uel interdicti sint, nullus obsistat, salua tamen iustitia ecclesiarum illarum, a quibus mortuorum corpora assumuntur. Paci quoque et tranquillitati uestre paterna sollicitudine prouidere uolentes, auctoritate apostolica  prohibemus, ut infra clausuras locorum, seu grangiarum uestrarum nullus rapinam siue furtum committere, ignem apponere, hominem capere, uel interficere, seu aliquam uiolentiam audeat exercere. Obeunte uero te eiusdem loci abbate, uel tuorum quolibet successorum, nullus ibi qualibet subreptione, astutia, uel uiolentia preponatur, nisi quem fratres communi consensu, uel maior pars consilii sanioris, secundum Deum et beati Augustini Regulam prouiderint eligendum.

Decernimus ergo ut nulli omnino hominum liceat prefatam ecclesiam temere perturbare, aut eius possessiones auferre, uel ablatas retinere, minuere, aut quibuslibet uexationibus fatigare; sed omnia illibata et integra conseruentur, eorum pro quorum  gubernatione et sustentatione concessa sunt, usibus omnimodis profutura, salua sedis apostolice auctoritate, et diecesani episcopi canonica iustitia. Si qua igitur in posterum ecclesiastica uel secularis persona, etc.

    Ego Clemens Catholice Ecclesie episcopus.
    Ego Theobaldus Ostiensis et Belligensis episcopus.
    Ego Ioannes presbyter cardinalis tituli Sancti Marci.
    Ego Laborans presbyter cardinalis Sancte Marie trans Tiberim titulo Calixti.
    Ego Melior presb. card. SS. Ioannis, Pauli et Pammachii.
     Ego Petrus presbyter cardinalis tituli Sancte Cecilie.
    Ego Radulfus tituli Sancti Praxedis presbyter cardin.
    Ego Petrus, tituli Sancti Clementis presbyter cardinalis.
    Ego Iacobus diac. card. S. Marie.
    Ego Gratianus Sanctorum Cosme et Damiani diac. card.
    Ego Octauianus Sanctorum Georgii et Bacchi diac. card.
    Ego Baro S. Georgii diac. card.
    Ego Ioannes S. Theodori diac. card.


Datum Laterani per manum Moysi, S. R. E. subdiaconi, uicem agentis cancellarii, III Nonas Iunii,  indictione sexta, incarnationis Dominice anno 1188, pontificatus uero domini Clementis pape III anno primo.


Sigillata sigillo plumbeo super cordulam sericam.



LXIII. Ioachimum abbatem de Curatio hortatur ut Expositionem Apocalypsis et opus Concordie compleat et diligenter studeat emendare. 
[MANRIQUE, Annal. Cisterc., III, 211.]

CLEMENS episcopus, seruus seruorum Dei, dilecto filio IOACHIMO, abbati de Curatio, salutem et apostolicam benedictionem.

Rationis ordo suadet, et debitum exigit caritatis, ut in cunctis actibus nostris ad id plurimum  intendamus, qualiter secundum ueritatis euangelice testimonium, opera nostra luceant coram hominibus, ut ex eis proficiendi materiam capiant et exemplum. Cum ergo iubente et exhortante te bone memorie Lucio papa, predecessore nostro, expositionem Apocalypsis et opus concordie inchoasse, et postmodum de pape Urbani auctoritate, successoris ipsius, composuisse dicaris, caritatem tuam monemus et hortamur in Domino, per apostolica scripta mandantes, quatenus laboribus tuis in hac parte optatum et debitum finem imponens, gratia Dei prosequente, ad utilitatem proximorum opus illud complere et diligenter studeas emendare, ut ueniens ad nos, quam citius se opportunitas dederit, discussioni apostolice sedis et iudicio te presentes:  si enim uelis in abscondito retinere, diligenti cura prospicias, qua possis summi Patrisfamilias offensam, de talento scientie tibi commisso satisfactione placare.

Data Laterani, sexto Idus Iunii, pontificatus nostri anno primo.



LXIu. Ecclesie S. Marie uibergensis protectionem suscipit, bonaque ac priuilegia confirmat. 
[THORKELIN, Diplom. Arna-Magn., I, 61.]

CLEMENS episcopus, seruus seruorum Dei, dilectis filiis TUCHONI, preposito ecclesie Sancte Marie Wibergensis eiusque fratribus tam presentibus  quam futuris regularem uitam professis, in perpetuum.

Pie postulatio uoluntatis effectu debet prosequente compleri, ut deuotionis sinceritas laudabiliter innotescat, et utilitas postulata uires indubitanter assumat. Eapropter, dilecti in Domino filii, uestris iustis postulationibus clementer annuimus, et predecessorum nostrorum pie recordationis Innocentii et Alexandri Romanorum pontificum uestigiis prefatam ecclesiam Sancte Marie, in qua diuino estis obsequio mancipati, sub beati Petri et nostra protectione suscipimus et presentis scripti priuilegio communimus. In primis siquidem statuentes, ut ordo canonicus, qui secundum Deum et beati Augustini Regulam in eadem ecclesia institutus  esse dignoscitur, perpetuis ibidem temporibus inuiolabiliter obseruetur. Preterea quascunque possessiones, quecunque bona eadem ecclesia impresentiarum iuste et canonice possidet, aut in futurum concessione pontificum, largitione regum uel principum, oblatione fidelium, seu aliis iustis modis, prestante Domino, poterit adipisci, firma uobis uestrisque successoribus et illibata permaneant. In quibus hec propriis duximus exprimenda uocabulis:

Ecclesiam Beate Margarete uirginis, quam uenerabilis frater noster Nicolaus episcopus uester, sicut ex litteris eius accepimus, uobis resignauit. Nec non et ecclesiam B. Martini que in insula Fur est, ita quod utraque illarum de cetero in ordinatione  et dispositione uestra consistat, deuotioni uestre apostolica auctoritate confirmamus. De uictu etiam quadragesimali, quem episcopus in ecclesia uestra aliquando habuit, unde contentiones et religio uestra non modicum turbari consueuit, statuimus ut, sicut iam dictus episcopus eum uobis per priuilegium suum equa consideratione resignasse dignoscitur et in posterum remisisse, ita de cetero conseruetur, quod nec ei uel successori suo uictum a uobis contra hoc aliquo tempore exigere liceat. Prohibemus insuper ut episcopus de oblationibus, que ad corpora sanctorum in uestra afferuntur ecclesia, nichil ultra quartam partem, quam consueuit habere, recipiat. Ad hec, significatione presentium, indulgemus ut predia uel possessiones  ecclesie uestre siue infra ciuitatem uestram siue extra consistant, nullus iniuste contra dispositionem uestram inuadere presumat. In electione uero episcopi uestri primam uocem, cum sitis cathedralis ecclesie canonici, habeatis, quemadmodum noscitur uobis de canonum iure competere, et de antiqua consuetudine usque ad hec tempora obseruata, nec aliunde quis in uestrum episcopum eligatur, quandiu secundum statuta canonum in uestra ecclesia, que cathedralis est, reperitur idoneus, qui de canonico et concordi assensu, sine omni prauitate possit assumi. Consuetudines autem claustrales, que in eodem loco uestro laudabiliter hactenus conseruate noscuntur, nemo prorsus  in deterius audeat commutare, sed semper inconuulse in suo robore perseuerent. Ad hec adiicientes statuimus, ut nulli omnino principum absque prepositi et fratrum consensu aliquem de claustro liceat amouere.

Sane noualium uestrorum que propriis manibus uel sumptibus colitis, siue de nutrimentis animalium uestrorum, nullus a uobis decimas exigere uel extorquere presumat. Sepulturam quoque ipsius loci liberam esse concedimus, ut eorum deuotioni et extreme uoluntati, qui se illic sepeliri deliberauerint, nisi forte excommunicati uel interdicti sint, nullus obsistat, salua tamen iustitia illarum ecclesiarum a quibus mortuorum corpora assumuntur. Obeunte uero te nunc eiusdem loci preposito uel  tuorum quolibet successorum, nullus ibi qualibet subreptionis astutia seu uiolentia preponatur, nisi quem fratres communi consensu, uel maior pars consilii sanioris, secundum Deum et beati Augustini Regulam prouiderint eligendum.

Decernimus igitur, ut nulli omnino hominum liceat prefatam ecclesiam temere perturbare, aut eius possessiones auferre, uel ablatas retinere, minuere, seu quibuslibet uexationibus fatigare; sed omnia integra conseruentur eorum, pro quorum gubernatione ac sustentatione concessa sunt, usibus omnimodis profutura, salua sedis apostolice auctoritate et episcopi uestri canonica iustitia.

Si qua igitur ecclesiastica secularisue persona hanc nostre constitutionis paginam sciens. contra  eam temere uenire tentauerit, secundo tertioue commonita, nisi reatum suum congrua satisfactione correxerit, potestatis honorisque sui dignitate careat reamque se diuino iudicio existere de perpetrata iniquitate cognoscat, et a sacratissimo corpore ac sanguine Dei et Domini Redemptoris nostri Iesu Christi aliena fiat, atque in extremo examine districte ultioni subiaceat.

Cunctis autem eidem loco sua iura seruantibus sit pax Domini nostri Iesu Christi, quatenus et hic fructum bone actionis percipiant, et apud districtum iudicem premia eterne pacis inueniant. Amen.

    Ego Clemens, Catholice Ecclesie episcopus.
    Ego Theobaldus, Ostiensis et uelletrensis episcopus.
     Ego Ioannes, presbyter cardinalis tit. Sancti Marci.
    Ego Laborans, episcopus presb. card. S. Marie trans Tiberim tit. Calixti.
    Ego Pandulphus, presb. card. tit. Basilice XII Apostolorum.
    Ego Melior, presb. card. SS. Ioannis et Pauli tit. Gamel.
    Ego Petrus, presbyter cardinalis tit. Sancte Cecilie.
    Ego Rad., presbyter cardinalis tit. Sancti Praxedis.
    Ego Petrus, tit. Sancti Clementis presbyter cardinalis.
     Ego Bob., tit. S. Anastasie presb. card.
    Ego Alexius, presbyter cardinalis tit. Sancte Susanne.
    Ego Petrus, presbyter cardinalis tit. S. Petri ad uincula.
    Ego Iordanus, presb. card. S. Pudentiane, tit. Pastoris.
    Ego Iac., diac. cardinalis Sancte Marie in Cosmedin.
    Ego Gratianus, SS. Cosme et Damiani diacon. card.
    Ego Ioannes, Sancti Theodori diaconus cardinalis.
    Ego Octauianus, SS. Sergii et Bacchi diaconus  cardinalis.
    Ego Bernardus, Sancte Marie Noue diaconus card.


Datum Lateranis, per manum Moysi, sancte Romane Ecclesie subdiaconi, uicem agentis cancellarii, uI Idus Iunii, indictione uI, incarnationis Dominice 1188, pontificatus domini Clementis pape III anno primo.



LXu. Absaloni, archiepiscopo Lundensi, permittit ut Ketillum, quondam prepositum S. Marie uibergensis, in sanctorum numerum referat. 
[LANGEBEK, Scr. Rer. Dan., Iu, 432.]

CLEMENS episcopus, seruus seruorum Dei, uenerabili  in Christo fratri ABSALONI Lundensi archiepiscopo, salutem et apostolicam benedictionem.

Ad audientiam nostri apostolatus litterarum tuarum et dilecti in Christo filii nostri Kanuti Danorum regis, pariter et suffraganeorum insinuationem peruenit, quod bone memorie Ketillus uir religiosus, prepositus ecclesie Sancte Marie uibergis, dum uiueret, apud uos uirtutibus multis emicuit. Post eius obitum ipsius meritis mirabilis Deus in sanctis suis miracula plurima iugiter operatur, ut qualis uite fuerit, post transitum eius miraculorum indicia sine qualibet ambiguitate declarent.

Licet autem suggestum sit nobis, ut predicti Ketilli memoriam faceremus in sanctorum catalogo celebrari, quia tamen ad plenum de huius facti ueritate  non consistit firmiter, tibi per apostolica scripta mandamus, quatenus, aduocatis suffraganeis tuis et uiris religiosis, illis precipue, qui uitam et conuersationem ipsius nouisse dicuntur, cum testimonio et asseruatione ipsorum, de operibus eius et miraculis, quibus post mortem proponitur coruscare, sollicitudine uigilanti requiras et si tibi congruum uidebitur, et honestum canonizes ipsius memoriam, et, sicut hominis sancti celebrationem habendam futuris seculis, apostolica auctoritate decernas.

Datum Laterani, u Idus Iunii, pontificatus nostri anno primo.



LXuI. Inter Marcum, episcopum Castellanum , et plebanos sacerdotesque ecclesiarum quarumdam de quibusdam decimis sententiam a Gerardo episcopo et uitaliano archidiacono Patauino latam, probat. Ecclesie S. Cantiani possessiones confirmat. 
[HORMAYR, Gesch. d. ges. Grafschast Tirol, I, II, 121.]


CLEMENS episcopus, seruus seruorum Dei, dilectis filiis PEREGRINO plebano ecclesie Sancti Cantiani, eiusque fratribus et eius successoribus canonice substituendis, in perpetuum.

Aequum est et rationi conueniens ut perlatas ad audientiam apostolatus nostri controuersias, mediante iustitia, terminemus, et ut ea que uel iudicio  uel quocunque iuste titulo ecclesiarum fuerint utilitatibus attributa, apostolica taliter auctoritate firmentur, ut non ualeant aliquorum malitia in posterum perturbari. Nam inutiliter ferri sententie uiderentur, si eas liceret cuilibet pro suo arbitrio uiolare, ac sepius reuocarentur in dubium; nisi litterarum essent munimine roborate. Cum uero lites iudicio fuerunt seu concordia terminate, et sententie in scripta redacte, si qua posterum dubietas oriatur et eadem fuerit superioris auctoritate sopita ne in contentionis scrupulum relabatur, finem impositum scripture conuenit munimine roborari. Cum igitur olim inter uos et quarumdam aliarum ecclesiarum plebanos et sacerdotes ex una parte, et uenerabilem fratrem nostrum Marcum Castellanensem  episcopum ex alia, super quibusdam partibus decimarum controuersia fuerit uentilata, quam uenerabilis frater noster Girardus episcopus, et dilectus filius uitalianus archidiaconus, et canonicus Paduanus, de mandato felicis recordationis Urbani et Gregorii predecessorum nostrorum Romanorum pontificum, sua sententia terminarunt, et postea Philippo de Lupriolo plebano ecclesie Sancti Luce, et Ioanne de Lanza presbytero ecclesie Sancti Cassiani procuratoribus uestris, et Michele Sancti Angeli procuratore ipsius Castellanensis episcopi et canonicorum Castellanensis ecclesie atque clericorum aliarum ecclesiarum, qui eamdem conabantur sententiam infirmare, in nostra presentia constitutis, de mandato nostro sub examine dilecti filii  nostri Soffredi, Sancte Marie in uia Lata diaconi cardinalis super exortis questionibus fuerint hinc inde proposite rationes. Nos eamdem sententiam de communi fratrum nostrorum consilio, auctoritate duximus apostolica confirmandam, et litterarum nostrarum patrocinio muniendam. Pro firmitate uero maiori tenorem instrumenti, eiusdem sententie de uerbo ad uerbum iussimus inserendam.

In nomine Dei eterni anno Natiuitatis eiusdem 1188, indictione uI, die 14 intrante Ianuario, in eorum presentia, quorum nomina dicentur inferius, super causa que uertebatur Marcum Castellanensem episcopum, inter et plebanos et sacerdotes de uenetiis, dominus uitalianus canonicus Paduanus et archidiaconus delegatus, cum domino Gerardo Dei gratia Paduano episcopo a domino papa Urbano ex uoluntate  supradicti domini episcopi eo presente et consentiente, pro se et pro ipso episcopo talem recitauit sententiam dicens:

In nomine Domini, nos, Dei gratia Gerardus Paduanus episcopus et uitalianus canonicus Paduanus et archidiaconi delegati a bone memorie domino Urbano super causa que uertitur inter Marcum uenerabilem episcopum Castellanensis Ecclesie ex una parte, et inter plebanos et sacerdotes Sancti Canciani, Sancte Sopihe, Sancte Marie matris Domini, Sancti Pauli, Sancti Luce, Sancti Ieremie, Sancti Hermacore, Sancti Baudi, Sancte Margarite, Sancti Simeonis prophete, Sancti Geruasii, super quibusdam partibus decimarum archipresbytero Paduano qui ab eodem domino papa nobis ad cognoscendum socius datus fuerat, remoto et in loco eius abbate de Carario substituto et demum prefato abbate per dominum papam Gregorium felicis recordationis a predicta cognitione excluso, constitutus  in hac causa Leonardo primicerio a Castellanensi episcopo et Dominico primo archidiacono a prefatis plebanis et sacerdotibus procuratoribus, que causa coram nobis sic incepta est et uentilata. Petebat archidiaconus pro his quorum procurator est a prefato procuratore episcopi, quod dominus episcopus dimitteret plebanos et sacerdotes predictarum ecclesiarum quartam partem decimarum clericis debitam, habere integram. Ita tamen quod clerici uniuscuiusque ecclesie habeant precipuam, et inter se diuidant quartam illam que prouenerit ex decimis suorum parochianorum. Petebat etiam ut idem episcopus integre dimitteret eis quartam debitam pauperibus et partem debitam fabricis ecclesiarum, nulla quarta ex ipsis retenta. Econtra procurator episcopi dicebat, quod quartam clericis debitam integre habere non debebant, imo inter omnes clericos iuxta dispositionem episcopi, sicuti consuetum fuerat, distribui debebat. Quartam quarte pauperibus debite tum ex consensu clericorum, tum quia precipue ad ipsum cura pauperum respicit, de  iure retinere poterat; porro quartam quarte fabricis debite, pro restauratione matricis ecclesie, iuste detinebat. Ideoque nos de predictis remoto appellationis obstaculo cognoscentes, auditis et cognitis rationibus, attestationibus et allegationibus utriusque partis et diligenter inspectis, habito quoque quorumdam sapientum clericorum consilio, pronuntiamus, ut predicti plebani et sacerdotes quartam clericis deputatam a parochianis suis prouenientem, habeant precipuam et integram, et cuiusque ecclesie clerici predictarum ecclesiarum quartam que de decimis suorum parochianorum prouenerit inter se diuidant, et condemnamus predictum Leonardum procuratorem et episcopum, ut permittant eos quiete sic habere, et diuidere. Prefatum Leonardum procuratorem et ipsum episcopum a petitione quarte partis, quam episcopus solitus est retinere, ex quarta pauperibus debita et a petitione alterius quarte partis quam de quarta parte fabricis debita pro restauratione  matricis ecclesie detinebat, quam prefatus archidiaconus et procurator pro sepe dictis plebanis et sacerdotibus faciebat absoluimus. Et ut hec uerius a nobis acta credantur, propriis sigillis nostris ipsam insigniri fecimus.

Datum in camera episcopali Paduana. Testes: Adamus, Almericus, Cerutus, Tamboanus, Theotonicellus, Ugolinus, canonici Paduani, Presbyter Paulus de ecclesia Sancti Andree magister episcopellus Sancti Martini, Michel presbyter et plebanus Sancti Angeli de uenetiis, Rainaldus clericus eiusdem ecclesie. Gufredinus clericus Sancte Lucie, Gnafus et alii multi.

Ego Boninus domini Frederici imperatoris tabellio interfui, et hanc sententiam iussu domini episcopi iam dicti, et uitaliani canonici Paduani et archidiaconi scripsi.

Quia uero de quarta parte que restaurationi est  ecclesie deputata, quartam sibi et successoribus suis memoratus episcopus pro matricis ecclesie utilitate perpetuo reseruauit, et alias partes eiusdem quarte tibi et successoribus tuis in communi priuilegio plebanis, sacerdotibus atque clericis aliarum ecclesiarum concesso, pro reficiendis ecclesie uestre fabricis atque libris, aliisque necessitatibus statuit conferendas, ac de quarta pauperibus assignata, sicut ex tenore priuilegii eiusdem episcopi manifeste comparuit, tres partes parochie tue pauperibus statuit idem episcopus erogandas, quarta sibi dum uiueret reseruata, nos concessionem ipsam sicut ab eodem episcopo canonice facta est et scripto authentico firmata, presentis scripti pagina roboramus, faciendi preterea securitatis chartulas  parochianis tuis a quibus decimas receperis, plenam tibi et successoribus tuis tribuimus facultatem. Statuentes ut quascunque possessiones, quecunque bona supradicta ecclesia impresentiarum iuste et canonice possidet, aut in futurum concessione pontificum, largitione regum uel principum, oblatione fidelium, seu aliis iustis modis, prestante Domino, poterit adipisci, firma uobis, uestrisque successoribus et illibata permaneant. In quibus hec propriis duximus exprimenda uocabulis: Locum ipsum in quo prefata ecclesia sita est cum omnibus pertinentiis suis, cum terris, callibus et aliis omnibus eidem ecclesie pertinentibus.

Decernimus ergo, ut nulli omnino hominum fas sit prefatam ecclesiam temere perturbare, aut eius  possessiones auferre, uel ablatas retinere, minuere seu quibuslibet uexationibus fatigare, sed omnia integra conseruentur eorum, pro quorum gubernatione ac sustentatione concessa sunt, usibus omnimodis profutura, salua sedis apostolice auctoritate, et diecesani episcopi canonica iustitia.

Si qua igitur in futurum ecclesiastica secularisue persona, hanc nostre constitutionis paginam sciens, contra eam temere uenire tentauerit, secundo tertioue commonita, nisi reatum suum congrua satisfactione correxerit, potestatis honorisque sui dignitate careat, reamque se diuino iudicio existere de perpetrata iniquitate cognoscat, et a sacratissimo corpore ac sanguine Dei et Domini Redemptoris nostri Iesu Christi aliena fiat, atque in  extremo examine districte ultioni subiaceat.

Cunctis autem eidem loco sua iura seruantibus, sit pax Domini nostri Iesu Christi, quatenus et hic fructum bone actionis percipiant, et apud districtum iudicem premia eterne pacis inueniant. Amen. Amen. Amen.

    Ego Clemens Catholice Ecclesie episcopus ss.
    Ego Theobaldus Hostiensis et uelletrensis episcopus ss.
    Ego Ioannes presb. card. tunc temporis Sancti Marci ss.
    Ego Laborans presb, card. S. Marie trans Tiberim tunc temporis Calixti ss.
    Ego Pandulfus presb. card. Sanctorum Ioannis  et Pauli tunc temporis Pammachii ss.
    Ego Petrus presb. card. tunc temporis Sancte Cecilie ss.
    Ego Radulfus ecclesie Praxedis presb. card. ss.
    Ego Iacobus diac. card. Sancte Marie in Cosmedin ss.
    Ego Gratianus Sanctorum Cosme et Damiani diac. card. ss.
    Ego Octauianus Sanctorum Sergii et Bacchi diac. card. ss.
    Ego Soffredus Sancte Marie in uia Lata diac. card. ss.
    Ego Gregorius Sancte Marie in Porticu diac. card. ss.
    Ego Ioannes Felix diac. card. Sancti Eustachii  iuxta templum Agrippe ss.
    Ego Ioannes Sancti Theodori diac. card. ss.


Datum Laterani per manum Moysi, sancte Romane Ecclesie subdiaconi, uicem agentis cancellarii, u Idus Iunii, indictione uI, incarnationis Dominice anno 1188, pontificatus uero domini Clementis pape III, anno primo.



LXuII. Sacerdotibus et clericis Sancte Marie matris Domini portionem decimarum ipsis a Marco Nicolao episcopo Castellano concessam apostolica auctoritate confirmat, atque bona ipsius ecclesie salua et illibata decernit. 
[F. CORNELIUS, Eccles. uenet., t. II, p. 305.]

CLEMENS episcopus, seruus seruorum Dei, dilectis  filiis sacerdotibus et clericis ecclesie Sancte Marie Matris Domini, tam presentibus quam futuris canonice substituendis in perpetuum.

Aequum est et rationi conueniens, ut perlatas ad audientiam apostolatus nostri controuersias mediante iustitia terminemus, etc., ut in epistola superiori.

    Ego Clemens catholice Ecclesie episcopus.
    Ego Theobaldus Hostiensis et uelletren. episcopus.
    Ego Ioannes presb. cardinalis titul. Sancti Marci.
    Ego Laborans presb. card. Sancte Marie Trans Tiberim, tit. Calixti.
    Ego Pandulfus presb. card. Basilice XII. Apostolorum.
     Ego Melior presb. card. SS. Ioannis et Pauli tit. Pammachii.
    Ego Petrus presb. cardinal. titul. Sancte Cecilie.
    Ego Rodulfus tit. S. Praxedis card.
    Ego Iacobus diacon. card. Sancte Marie tit. Cosmedin.
    Ego Gratianus SS. Cosme et Damiani diaconus card.
    Ego Octauianus SS. Sergii et Bacchi diaconus card.
    Ego Siffredus Sancte Marie in uia Lata diacon card.
     Ego Gregorius Sancte Marie in Porticu diacon. card.
    Ego Ioannes Felix diac. card. S. Eustachii iuxta templum Agrippe.


Datum Laterani per manum, Moysi S. R. E. subdiac., uicem agentis Cancellarii, u Idus Iunii, Indictione uI, Incarnationis Dominice anno 1188, pontificatus uero domini Clementis pape III anno primo.

Ego Donatus Sancte Marie Matris Domini presb. et not. hoc exemplum exemplaui sumptum ex authentico domini Clementis pape III, eius sigillo plumbeo sigillatum anno Domini 1200, uigesimo octauo mensis Nouembris, Indictione secunda, Riuoalto, nichil addens uel minuens, quod sententiam mutet,  scripsi, compleui et roboraui.



LXuIII. Ecclesiam S. Cassiani uenetiarum sub Sancti Petri protectione recipit, atque eiusdem iura et redditus apostolica auctoritate confirmat. 
[Ibid. p. 399.]

CLEMENS episcopus, seruus seruorum Dei, dilectis filiis DOMINICO PINO plebano Sancti Cassiani, eiusque procuratoribus et eius successoribus canonice substituendis, in perpetuum.

Pie postulatio uoluntatis effectu debet prosequente compleri, ut et deuotionis sinceritas laudabiliter enitescat et utilitas postulata uires indubitanter assumat. Eapropter, dilecti in Domino filii, uestris  iustis postulationibus clementer annuimus, et prefatam ecclesiam Sancti Cassiani, in qua diuino mancipati estis obsequio, sub B. Petri et nostra protectione suscipimus, et presentis scripti patrocinio, communimus, statuentes ut quascunque possessiones, quecunque bona eadem ecclesia impresentiarum iuste et canonice possidet, aut in futurum concessione pontificum, largitione regum uel principum, oblatione fidelium, seu aliis iustis modis, prestante Domino, poterit adipisci, firma uobis uestrisque successoribus et illibata permaneant; in quibus hec propriis duximus exprimenda uocabulis:

Locum ipsum in quo prefata ecclesia sita est, cum omnibus pertinentiis suis, cum terris et callibus  eidem ecclesie pertinentibus.

Preterea quartam partem parochialium decimarum, que ad clericos spectat, quam uen. frater noster Henricus, Gradensis patriarcha, de assensu uen. fratris nostri Marci Castellani episcopi, ad mandatum bone memorie Urbani predecessoris nostri, uobis canonice concessisse dignoscitur, sicut eam iuste ac pacifice possidetis, ad exemplar eiusdem Urbani et fel. rec. Gregorii, predecessorum nostrorum Romanorum pontificum, auctoritate uobis apostolica confirmamus. Quia uero de quarta parte, que restaurationi est ecclesie deputata, quartam sibi et successoribus suis memoratus episcopus pro matricis ecclesie utilitate perpetuo reseruauit, et alias partes eiusdem quarte tibi et  successoribus tuis in communi priuilegio plebanis, sacerdotibus atque clericis aliarum ecclesiarum concesso pro reficiendis ecclesie tue fabricis, atque libris aliisque necessitatibus statuit conferendas; ac de quarta pauperibus assignata, sicut ex tenore priuilegii eiusdem episcopi manifeste comparuit, tres partes parochie tue pauperibus statuit idem episcopus erogandas, quarta sibi, dum uiueret, reseruata; nos concessionem ipsam, sicut ab eodem episcopo canonice facta est, et scripto authentico confirmata, presentis scripti pagina roboramus, faciendi preterea securitatis chartulas parochianis tuis, a quibus decimas receperis, plenam tibi et successoribus tuis tribuimus facultatem.

 Decernimus ergo ut nulli omnino hominum fas sit prefatam ecclesiam temere perturbare, aut eius possessiones auferre, uel ablatas retinere, minuere, seu quibuslibet uexationibus fatigare; sed omnia integra conseruentur, eorum pro quorum gubernatione ac sustentatione concessa sunt, usibus omnimodis profutura, salua sedis apostolice auctoritate et diecesani episcopi canonica iustitia. Si qua igitur in futurum ecclesiastica secularisue persona, hanc nostre constitutionis paginam sciens, contra eam temere uenire tentauerit, secundo tertioue commonita, nisi reatum suum congrua satisfactione correxerit, potestatis honorisque sui dignitate careat, reamque se diuino iudicio existere de perpetrata  iniquitate cognoscat, et a sacratissimo corpore et sanguine Dei et Domini Redemptoris nostri Iesu Christi aliena fiat, atque in extremo examine districte ultioni subiaceat. Cunctis autem eidem loco sua iura seruantibus sit pax Domini nostri Iesu Christi, quatenus et hic fructum bone actionis percipiant, et apud districtum iudicem premia eterne pacis inueniant. Amen.

    Ego Clemens catholice Ecclesie episcopus.
    Ego Theobaldus Hostiensis et uelletrensis episcopus.
    Ego Ioannes presb. cardinal. titul. Sancti Marci.
    Ego Laborans, presb. card. Sancte Marie trans Tiberim tit. Calixti.
     Ego Pandulfus presb. card. Basilice XII Apostolorum.
    Ego Melior presb. card. SS. Ioannis et Pauli, tit Pammachii.
    Ego Petrus presb. cardinal. titul. Sancte Cecilie.
    Ego Rodulphus titul. Sancti Praxedis presb. card.
    Ego Iacobus diacon. cardinal. Sancte Marie Cosmedin.
    Ego Gratianus SS. Cosme et Damiani diacon. card.
    Ego Octauianus SS. Sergii et Bacchi diacon. card.
     Ego Sofredus Sancte Marie in uia Lata diacon. card.
    Ego Gregorius Sancte Marie in Porticu diac. card.
    Ego Ios. Felix diac. card. S. Eustachii iuxta templum Agrippe.
    Ego Ioannes Sancti Theodori diaconus cardinal.


Datum Laterani per manum Moysi, S. R. E. subdiac., uicem agentis cancellar, u Idus Iunii, indict. uI, incarnationis Dominice anno 1188, pontificatus domini Clementis pape III anno primo.



LXIX. Abbati S. Genouefe, decano et cantori Parisiensi mandat cogant [Manassem] episcopum Trecensem ut de ecclesia S. Lupi Trecensi canonicos regulares assumat et eos in ecclesia de Marigniaco instituat. 
[Stephani Tornacensis epistole, ed. DU MOLINET, p. 411.]


CLEMENS episcopus, seruus seruorum Dei, dilectis filiis abbatis Sancte Genouefe, decano et cantori Parisiensi salutem et apostolicam benedictionem.

Ad notitiam uestram uolumus peruenire, quod uenerabili fratri nostro Trecensi episcopo ab apostolica sede mandatum fuit, semel iterumque preceptum ut in parochiali ecclesia de Marigniaco, salua omni iustitia sua, canonicos assumere regulares, qui in ea iuxta pium desiderium fundatorum religionis ordinem instituerent, et sub regularibus  disciplinis omnipotenti Domino deseruirent. Predictus autem episcopus non amore religionis induci, nec apostolicis iussionibus potuit emolliri, ut a duritia, quam in mandatis apostolicis solitus est habere, se conuerteret ad benignitatem caritatis, cui pie petitioni et uoto laudabili postulantis consensus beneuolentiam indulgeret. Unde discretioni uestre per apostolica scripta mandamus, quatenus eum admonere propensius et inducere laboretis, ut, secundum quod toties in mandatis accepit, de ecclesia Sancti Lupi Trecensis canonicos regulares assumat, et eos in predicta ecclesia, saluis iustitiis omnibus diecesane rationis, instituat, per quos et religionis ordo dilatetur et crescat, et tam iussionibus apostolicis quam fundatoris desiderio satisfaciat;  quod si infra triginta dies post admonitionem uestram facere sponte noluerit, uos eum ad id exsequendum auctoritate nostra, sine appellationis obstaculo, per censuram ecclesiasticam compellatis.

Quod si omnes his exsequendis nequieritis interesse, duo uestrum ea nichilominus exsequantur.

Datum Laterani, XuII Kalendas Iulii, pontificatus nostri anno primo.



LXX. Consulibus Grassensibus ecclesiam S. Honorati commendat. (Laterani, Iun. 20.]
[Hist. patr. Mon., Script., p. 468.]

 CLEMENS episcopus, seruus seruorum Dei, dilectis filiis consulibus de Grassa salutem et apostolicam benedictionem.

Commissum uobis consulatus officium secundum beneplacitum geritis Creatoris, si Ecclesiam Dei et uiros in ea impendentes Domino famulatum habueritis in reuerentia, et curaueritis potestate uobis commissa ab aliorum iniuriis defensare. Inde est quod uniuersitatem uestram monemus in Domino et rogamus, quatenus ecclesiam S. Honorati et personas commorantes in ea habeatis attentius commendatas, et ita ab aliorum iniuriis defensare curetis, quod uobis ad eternum premium proficiat, et ecclesie ipse per defensionem uestram optata perfrui sese quiete letentur.

 Datum Laterani, XII Kal. Iulii, pontificatus nostri anno primo.



LXXI. Ecclesiam Ragusinam, rogante Tribuno archiepiscopo tuendam suscipit, eiusque priuilegia confirmat. 
[HORMAYR, Gesch. d. gef. Grassch. Tirol, I, II, 127.]

CLEMENS episcopus, seruus seruorum Dei, uenerabili fratri TRIBUNO Ragusino archiepiscopo eiusque successoribus canonice substituendis, in perpetuum.

In eminenti apostolice sedis specula disponente Domino, licet immeriti constituti, fratres nostros archiepiscopos et episcopos tam uicinos quam longe positos, fraterna debemus caritate diligere, et ecclesias  eorum gubernatione commissas apostolice sedis priuilegio communire. Eapropter, uenerabilis in Christo frater Tribune archiepiscope, tuis iustis postulationibus clementer annuimus, et ecclesiam Ragusinam cui, auctore Deo, preesse dignosceris, ad exemplar predecessorum nostrorum felicis recordationis Innocentii, Anastasii, Adriani, et Urbani Romanorum pontificum sub beati Petri et nostra protectione suscipimus et presentis scripti priuilegio communimus. Statuentes ut quascunque possessiones, quecumque bona eadem ecclesia impresentiarum iuste et canonice possidet, aut in futurum concessione pontificum, largitione regum uel principum, oblatione fidelium, seu aliis iustis modis prestante Domino, poterit adipisci, firma tibi tuisque  successoribus et illibata permaneant. In quibus hec propriis duximus exprimenda uocabulis.

Locum ipsum in quo prefata ecclesia sita est cum omnibus pertinentiis suis. Omnes parochias ad ius commisse tibi Ecclesie pertinentes scilicet, regnum Zachulinie, regnum Seruulie, quod est Bosna, ac regnum Tribunie, ciuitatem quoque Catarinensem, seu Rose Guduanensem, Antiuarensem, Liciniacensem, Suacensem, Scodrinensem, Diuasterinensem et Polatensem, cum abbatiis, ecclesiis, et parochiis suis. Confirmamus etiam uobis omnes possessiones, et quecunque bona in ecclesiis, decimis, uallibus, colonis, prediis, agris, nemoribus, montibus, collibus, aquis, pratis aut quibuslibet  aliis rebus diecesane uel proprietarie dispositionis titulo, predicta Ragusina Ecclesia iuste et canonice possidet, pallii quoque usum pontificalis, uidelicet officii plenitudinem, humilitatis et iustitie signum ad missarum solemnia celebranda, sicut antecessoribus tuis concessum fuisse dignoscitur, et in festiuitate Beati Blasii et in precipuis festiuitatibus ecclesie tue tibi tuisque successoribus auctoritate apostolica confirmamus. Quo his diebus tantum adiuncto festo Beati Blasii et precipuis festiuitatibus ecclesie tue fraternitas tua uti meminerit quibus antecessoribus tuis ab apostolica sede constat indultum. Sane successores tuos a nobis nostrisque successoribus consecrationis gratiam in  perpetuum decernimus recepturos. Prohibemus insuper ne interdictos uel excommunicatos tuos ad diuinum officium aut communionem ecclesiasticam, quisquam recipere sine congrua satisfactione presumat nisi forte periculum mortis immineat, ut, dum presentiam tuam habere nequierint, per alium secundum formam Ecclesie satisfactione premissa, oporteat ligatum absolui.

Ad hoc libertates et immunitates a regibus, principibus et ab aliis personis tam ecclesiasticis quam mundanis ecclesie tue concessas, et antiquas et rationabiles consuetudines hactenus obseruatas, integras et illibatas presenti decreto manere sancimus.

Decernimus ergo, ut nulli omnino hominum fas  sit prefatam ecclesiam temere perturbare, aut eius possessiones auferre, uel ablatas retinere, minuere, seu quibuslibet uexationibus fatigare; sed omnia integra conseruentur eorum, pro quorum gubernatione concessa sunt, usibus omnimodis profutura, salua sedis apostolice auctoritate. Si qua igitur in futurum ecclesiastica secularisue persona, hanc nostre constitutionis paginam sciens, contra eam temere uenire tentauerit, secundo tertioue commonita, nisi reatum suum congrua satisfactione correxerit, potestatis honorisque sui dignitate careat, reamque se diuino iudicio existere de perpetrata iniquitate cognoscat, et a sacratissimo corpore ac sanguine Dei et Domini Redemptoris nostri Iesu Christi aliena fiat, atque in extremo examine diuine  ultioni subiaceat.

Cunctis autem eidem loco sua iura seruantibus sit pax Domini nostri Iesu Christi, quatenus et hic fructum bone actionis percipiant, et apud districtum iudicem premia eterne pacis inueniant. Amen. Amen. Amen.

    Ego Clemens Catholice Ecclesie episcopus ss.
    Ego Ioannes presb. card. tunc temporis Sancti Marci ss.
    Ego Laborans presb. card. Sancte Marie Trans-Tiberim tunc temporis Calixti ss.
    Ego Pandolfus presb. card. tit Basilice XII Apostolorum ss.
    Ego Melior presb. card. Sanctorum Ioannis et Pauli tunc temporis Pammachii ss.
     Ego Rad. tunc temporis Sancte Praxedis presbyter card. ss.
    Ego Petrus tunc temporis Sancti Clementis presb. card. ss.
    Ego Bobo tunc temporis Sancte Anastasie presb. card. ss.
    Ego Alex, tunc temporis Sancte Susanne presb. card. ss.
    Ego Petrus pres. card. tunc temporis Sancti Petri ad uincula ss.
    Ego Iordanus presb. card. Sancte Pudentiane tunc temporis Pastoris ss.
    Ego Iacobus diac., eard. Sancte Marie in Cosmedin ss.
     Ego Gratianus SS. Cosme et Damiani diac. card. ss.
    Ego Octauianus Sanctorum Sergii et Bacchi diac. card. ss.
    Ego Gregorius Sancte Marie in Porticu diac. card. ss.
    Ego Ioannes Felix Sancti Eustachii diac. diac. iuxta templum Agrippe ss.
    Ego Ioannes Sancti Theodori diac. card. ss.
    Ego Bernardus Sancte Marie Noue diac. card. ss.
    Ego Gregorius Sancte Marie in Aquino diac. card. ss.


Datum Laterani, per manum Moysi, Sancte Romane Ecclesie subdiaconi, uicem agentis cancellarii,  XI Kal. Iulii indictione uI, incarnationis Dominice. anno 1188, pontificatus uero Clementis III anno primo.



LXXII. Ecclesie S. Laurentii Florentine protectionem suscipit, bonaque confirmat. 
[LAMI, Ecclesie Florent. Monum., III, 1785.]

CLEMENS episcopus, seruus seruorum Dei, dilectis filiis ILDEBRANDO priori S. Laurentii Florentine ciuitatis, eiusque fratribus tam presentibus quam futuris canonice substituendis, in perpetuum.

Pie postulatio uoluntatis effectu debet prosequente  compleri, ut et deuotionis sinceritas laudabiliter enitescat, et utilitas postulata uires indubitanter assumat. Eapropter, dilecti in Domino filii, uestris iustis postulationibus clementer annuimus, et prefatam ecclesiam S. Laurentii in qua diuino estis obsequio mancipati, ad exemplar recordationis Nicolai, Alexandri II, Alexandri III et Lucii predecessorum nostrorum Romanorum pontificum, sub beati Petri et nostra protectione suscipimus, et presentis scripti priuilegio communimus, statuentes, ut quascunque possessiones, quecunque bona, eadem ecclesia impresentiarum iuste et canonice possidet, aut in futurum concessione pontificum, largitione regum uel principum, oblatione fidelium, seu aliis iustis modis, prestante  Domino, poterit adipisci, firma uobis uestrisque successoribus et illibata permaneant. In quibus hec propriis duximus exprimenda uocabulis.

Parochiam ecclesie uestre pertinentem, sicut hactenus habuistis; hospitale quod iuxta ecclesiam supradictam B. Laurentii situm est cum omnibus pertinentiis suis; hospitalem domum a Spina Petrioli in Plebeio Sancti Stephani in Pane construtam, et ab eius uxore ecclesie S. Laurentii collatam, cum omnibus pertinentiis suis; ecclesiam S, Marci cum omnibus pertinentiis suis; montem S. Laurentii qui ex uno latere proximatur terre S. Ioannis, et duabus uiis decurrentibus, et ex alio S. Romuli, tertio S Marie, quarto decurrit ei uia  regia, cum decimis et primitiis suis; abbaticum Porte S. Laurentii cum ipsa etiam congregatione: ecclesiam S. Bartholomei sitam in Faltignano cum omnibus pertinentiis suis, et possessiones omnes quas in eadem curia possidetis; ecclesiam S. Andree in Percussine; quecunque etiam a predictis predecessoribus nostris Romanis pontificibus uobis concessa sunt, et ecclesie uestre eorum priuilegiis confirmata, similiter roboramus. Prohibemus quoque ut nemini liceat intra terminos parochie uestre sine auctoritate diecesani episcopi et uestro assensu ecclesiam uel oratorium de nouo edificare, saluis priuilegiis Romanorum pontificum. Sepulturam preterea illius loci liberam esse decernimus, ut eorum deuotioni et extreme  uoluntati, qui se illic sepeliri deliberauerint, nisi forte excommunicati uel interdicti sint, nullus obsistat; salua tamen iustitia illarum ecclesiarum, a quibus mortuorum corpora assumuntur.

Decernimus ergo, ut nulli omnino hominum fas sit prefatam ecclesiam temere perturbare, aut eius possessiones auferre, uel ablatas retinere, minuere, seu quibuslibet uexationibus fatigare; sed omnia integra conseruentur eorum, pro quorum gubernatione concessa sunt, usibus omnimodis profutura, salua sedis apostolice auctoritate, Florentinique episcopi canonica iustitia, Si qua igitur in futurum ecclesiastica secularisue persona hanc nostre constitutionis paginam sciens, contra eam temere uenire tentauerit, secundo tertioue commonita,  nisi reatum suum congrua satisfactione correxerit, potestatis honorisque sui dignitate careat, reamque se diuino iudicio existere de perpetrata iniquitate cognoscat; et a sacratissimo corpore ac sanguine Dei et Domini Redemptoris nostri Iesu Christi aliena fiat; atque in extremo examine districte ultioni subiaceat. Cunctis autem eidem loco sua iura seruantibus sit pax Domini nostri Iesu Christi, quatenus et hic fructum bone actionis percipiant, et apud districtum Iudicem premia eterne pacis inueniant. Amen, amen, amen.

    Ego Clemens Catholice Ecclesie episcopus.
    Ego Theobaldus Hostiensis et uelletrensis episcopus ss.
     Ego Ioannes presbyter cardinalis tit. S. Marii ss.
    Ego Laborans presb. card. S. Marie trans Tiberim tit. Calixti ss.
    Ego Pandulphus presb. card. Basilice XII Apostolorum ss.
    Ego Melior presb. card. SS. Ioannis et Pauli tit. Pammachii ss.
    Ego Radulphus tit. S. Praxedis presbyter cardinalis ss.
    Ego Petrus tit. S. Clementis presbyter cardinalis ss.
    Ego Bobo tit. S. Anastasie presbyter cardinalis ss.
    Ego Alexander tit. Susanne presbyter cardinalis  ss.
    Ego Petrus presb. cardinalis S. Petri ad uincula ss.
    Ego Iordanus presb. card. S. Pudentiane tit. Pastoris ss.
    Ego Iacobus diac. card. S. Marie in Cosmedin ss.
    Ego Octauianus SS. Sergii et Bacchi diac. cardinalis ss.
    Ego Gregorius S. Marie in Porticu diac. cardinalis ss.
    Ego Ioannes Felix S. Eustachii diaconus iuxta templum Agrippe ss.
    Ego Ioannes S. Theodori diaconus cardinalis ss.
     Ego Bernardus S. Marie Noue diaconus cardinalis ss.


Datum Laterani per manum Moysi, S. R. E. subdiaconi, uicem agentis cancellarii, XI Kal. Iulii, indictione uI, Incarnationis Dominice anno 1188; pontificatus domini Clementis pape III anno primo.



LXXIII. Priuilegium pro ecclesia S. Anscarii Bremensi. 
[LAPPENBERG, Hamburg. Urkund., I, 245.]

CLEMENS episcopus, seruus seruorum Dei, dilectis filiis, preposito Ecclesie Sancti Anscarii Bremensis et eius fratribus, tam presentibus quam  futuris canonice substituendis, in perpetuum.

Ideo, licet immeriti, ad apicem summi pontificatus prouidentia sumus superne dispositionis assumpti, ut circa uniuersas Dei Ecclesias debeamus aciem nostre considerationis extendere, et eas a prauorum incursibus apostolice sedis patrocinio communire. Eapropter, dilecti in Domino filii, uestris iustis postulationibus clementer annuimus, et prefatam ecclesiam uestram, in qua diuino estis obsequio mancipati, sub beati Petri et nostra protectione suscipimus, et presentis scripti priuilegio communimus, statuentes ut quascunque possessiones, quecunque bona eadem ecclesia impresentiarum iuste et canonice possidet, aut in futurum concessione pontificum, largitione regum  uel principum, oblatione fidelium seu aliis iustis modis, prestante Domino, poterit adipisci, firma uobis uestrisque successoribus et illibata permaneant. In quibus hec propriis duximus exprimenda uocabulis: Locum ipsum in quo prefata ecclesia sita est, cum omnibus pertinentiis suis; curtem que uocatur Spenchoph cum pertinentiis suis, curtem in Sluttere cum pertinentiis suis, curtem Leste cum omnibus ad eam spectantibus, curtem in Stenthorpe cum pertinentiis suis, ecclesiam cum banno de Horne, decimam de Swechusen, decimam de Ascwarde, tres quadrantes Hollandienses, quos habent ex dono uenerabilis fratris nostri Hardwici, Bremensis archiepiscopi; ex dono Theodorici  laici, dimidium quadrantem, ex dono Alardi aduocati unam aream et censum quatuor arearum, ex dono Theodorici de Horst censum unius aree.

Statuimus autem ut stipendia de predictis curtibus, pauperibus tam maiori quam uestre ecclesie deseruientibus assignata, sicut a beato Anscario pie statutum est, eis semper integraliter et sine diminutione soluantur.

Ad hec auctoritate uobis apostolica indulgemus ut cum prepositura seu alie dignitates aut prebende, siue alia beneficia ecclesie uestre uacauerint, eligendi ad eas personas idoneas liberam habeatis de licentia sedis apostolice facultatem; inuestitura tamen predictorum diecesano episcopo reseruata. Cum autem generale interdictum terre  fuerit, liceat uobis, clausis ianuis, exclusis excommunicatis et interdictis, non pulsatis campanis, suppressa uoce, diuina officia celebrare. Preterea quoniam decime utriusque testamenti pagina sint ecclesiasticis personis concesse, auctoritate apostolica inhibemus ne quis laicus a uobis decimas exigere uel extorquere presumat. Illud etiam nichilominus prohibemus, ne quis in uos uel ecclesiam uestram excommunicationis, suspensionis aut interdicti sententiam, sine manifesta et rationabili causa promulget, uel nouas et indebitas exactiones uobis uel hominibus uestris imponat. Decernimus ergo ut nulli omnino hominum fas sit predictam ecclesiam temere perturbare, aut eius possessiones auferre, uel ablatas retinere, minuere, seu quibuslibet  uexationibus fatigare, sed omnia illibata et integra conseruentur, eorum pro quorum gubernatione aut sustentatione concessa sunt, usibus omnimodis profutura, salua sedis apostolice auctoritate et diecesani episcopi canoniea iustitia. Si qua igitur in futurum ecclesiastica secularisue persona, hanc nostre constitutionis paginam sciens, contra eam temere uenire tentauerit, secundo tertioue commonita, nisi reatum suum congrua satisfactione correxerit, potestatis honorisque sui careat dignitate, reamque se iudicio diuino existere de perpetrata iniquitate cognoscat, et a sacratissimo corpore ac sanguine Dei et Domini Redemptoris nostri Iesu Christi aliena fiat, atque in extremo examine districte subiaceat ultioni. Cunctis autem  eidem loco sua iura seruantibus sit pax Domini nostri Iesu Christi, quatenus et hic fructum bone actionis percipiant et apud districtum Iudicem premia eterne pacis inueniant. Amen, amen.

    Ego Clemens, Catholice Ecclesie episcopus.
    Ego Ioannes, presbyter cardinalis tt. Sancti Marci.
    Ego Laborans, pbr. card. S. Marie Trans Tiberim tt. Calixti.
    Ego Pandulfus, pbr. card. Basilice. XII Apost.
    Ego Theobald. Hostien. et uelletren. eps.
    Ego Iacintus, diacon. cardinalis S. Marie in Cosmedin.
    Ego Gratianus, SS. Cosme et Damiani diac.  card.
    Ego Octauianus, SS. Sergii et Bacchi diac. card.
    Ego Radulfus, tt. S. Praxedis pbr. card.
    Ego Petrus, tt. S. Clementis pbr. card.
    Ego Bobo, tt. S. Anastasie pbr. card.
    Ego Petrus, pbr. card. S. Petri ad uincula.
    Ego Iordanus, pbr. card. S. Pudentiane tt. Pastoris.
    Ego Gregorius, S. Marie in Porticu diac. card.
    Ego Ioannes, S. Theodori diac. card.
    Ego Bernardus, S. Marie Noue diac. card.
    Ego Gregorius, S. Marie in Aquino diac. card.


Data Laterani, per manum Moysi Romane Ecclesie subdiaconi, uices agentis cancellarii, X Kalendas Iulii, indictione sexta, incarnationis  Dominice anno 1188, pontificatus uero domni Clementis pape III anno primo.



LXXIu. Fratribus ordinis Grandimontensis nuntiat se et Guillelmum et Stephanum a prioratu remouisse. Liberum successoris eligendi arbitrium iis concedit. 
[Gallia Christiana noua, t. II, col. 192.]

CLEMENS episcopus, seruus seruorum Dei, dilectis filiis fratribus ordinis Grandimontis salutem et apostolicam benedictionem.

Ne in questionis scrupulum recidant, que sub examine apostolice sedis iudiciali sententia terminantur, dignum est et consonum rationi ad  posteritatis memoriam ea litteris comprehendi, et rescripti apostolici munimine roborari. Sane cum pro controuersia que de abrenunciatione Guillelmi quondam prioris uestri, et substitutione Stephani prioris, suadente Christiane religionis persecutore, cepit inter uos diutius agitari, quidam inter uos tam clerici quam conuersi in nostra essent presentia constituti, certa ratione comperimus memoratum Guillelmum, prioratus honorem coram delegatis a sede apostolica iudicibus se abrenuntiaturum ad certam diem, iuramento prestito, promisisse; et postmodum alia uice in manibus dilecti filii nostri Octauiani, sanctorum Sergii et Bacchi diaconi cardinalis, tunc apostolice sedis legati, et uenerabilis  fratris nostri Petragoricensis episcopi, et dilecti filii abbatis de Corona, sine iuramento uiua uoce renunciasse. De alterius uero, uidelicet Stephani substitutione, licet eius electio, memorato Guillelmo abrenunciante, canonica esse potuerit, intelleximus quibusdam ex uobis, uidelicet clericis, graue scandalum generari. uolentes ergo tranquillitati et quieti uestre circumspectione moderaminis apostolici prouidere, ut omnis inter uos de cetero, auctore Deo, dissensionum et iurgiorum materia sopiatur, de consilio et assensu fratrum nostrorum, tam Guillelmum qui abrenunciasse dignoscitur, quam Stephanum, pro bono pacis et concordie inter uos reformande, a prioratus regimine duximus amouendos, eligendi priorem facultatem uobis liberam  concedentes. uolumus etiam et precipimus ut Regulam ordinis uestri, sicut eam bone memorie Urbanus predecessor noster, de consilio et assensu cardinalium, multorumque episcoporum Italie, presentibus ex uobis tam clericis quam conuersis, ad eius firmitatem et perpetuam pacem inuicem osculum sibi presentibus, correxisse dignoscitur, et tam in priuilegio suo quam nostro plenius reperitur, in posterum sine contradictione qualibet obseruetis. Ut autem sententia ista perpetuis temporibus inuiolata et stabilis perseueret, eam auctoritate apostolica confirmamus, et presentis scripti patrocinio communimus. Statuentes ut nulli omnino hominum liceat paginam nostre diffinitionis et confirmationis infringere, etc.

 Datum Laterani septimo calendas Iulii, pontificatus nostri anno I.



LXXu. Henricum Campanie comitem de composito fratrum Grandimontensium dissidio certiorem facit. 
[Ibid.]

CLEMENS episcopus, seruus seruorum Dei, dilecto filio nobili uiro comiti HENRICO Campanie, salutem et apostolicam benedictionem.

Inter cetera que diuersis mundi partibus, apostolatus nostri tempore, ad sedem apostolicam docenda peruenerunt, et grauia, Grandimontensis domus turbatio non minimum nobis dolorem incussit. Quis enim absque amaritudine audiat  domum tam celebris religionis preconio diuulgatam, de pacis unanimitate religiosis institutis amica, ad tantum turbationis scandalum pertransisse ut factis partibus uelut acies hinc inde consisterent, et iudiciariis disceptationibus mutuo concertarent, quos sub religioso silentio traditas oportuerat obseruantias custodire. Proh dolor! Adeo ualuit inimicus, ut eos de latebris custodie claustralis eduxerit, et in omnem fere uentum et regionem ipsos suscitata disperserit tempestate. Nos sane tanto ipsorum naufragio ex intimis cordis affectibus condolentes, fratribus conuocatis, de illorum colligenda dispersione tractauimus, et pacis inter eos federe reformando; tandem diligenti deliberatione, de fratrum nostrorum consilio, rem in hunc modum  duximus disponendam. Clemens episcopus, etc. ut supra in bulla supra relata. Pietatem igitur tue celsitudinis que loca religiosa fouere ac defendere consueuit, monemus et exhortamur in Domino, et in remissionem iniungimus peccatorum, quatenus socios Guillelmi quondam prioris, qui in terra tue iurisdictioni subiecta commorantur, commoneri facias ut ad domum Grandimontis sine dilatione aliqua reuertantur, et domos quas detinent, conuersis fratribus secundum statutum ordinis ipsius absque difficultate restitui, ab eis pacifice disponendas, et prefatam prouideas, quantum in te fuerit, institutionem nostram obseruari. Sane quoniam tua discretio non ignorat quantum diuisiones  sunt religiosis obseruantiis inimice, si quos nostre institutioni repereris aduersari, eis omnimodum subtrahas tuum in sua obseruatione fauorem. Illis qui humiliter obedierint et ad fraternam redierint unitatem, benignum patrocinium et defensionem impendas.

Datum, etc.



LXXuI. Regulam Grandimontensem confirmat. 
[Ibid., col. 191.]

CLEMENS episcopus, seruus seruorum Dei, dilectis filiis fratribus Grandimontensibus, salutem et apostolicam benedictionem.

Rationis ordo requirit, et consuetudinis ecclesiastice  norma commendat, ut que dubitationem in obseruantia Christiane religionis adducunt, prouisione moderationis apostolice declarentur. Ne igitur de Regula uestra in posterum questio referatur, quam bone memorie Urbanus predecessor noster de consilio et assensu cardinalium et multorum episcoporum Italie, presentibus ex uobis tam clericis quam conuersis, ad eius firmitatem et perpetuam pacem per osculum pacis assensum prebentibus, noscitur correxisse, ut in eiusdem priuilegio et in ipso plenius continetur, eam sub sigillo in presentibus scriptis de uerbo ad uerbum duximus inserendam, que talis est: Quisquis hanc religionem, etc., usq. saluus erit, amen. Ut autem predicta Regula perpetuis temporibus illibata  consistat, ipsam prout ab eodem Urbano predecessore nostro, ut superius diximus, correcta est, auctoritate apostolica confirmamus, et presentis scripti patrocinio communimus, statuentes ut nulli omnino hominum liceat hanc paginam nostre confirmationis infringere.

Datum Laterani, pontificatus nostri anno primo.



LXXuII. M[auricio] episcopo Parisiensi priuilegium tribuit de procuratione et ei et eius archidiaconibus, parochias circumeuntibus, a regularibus ecclesiarum canonicis prestanda. 
[Cartulaire de Notre-Dame de Paris, t. I, 64.]


CLEMENS episcopus, seruus seruorum Dei, uenerabili fratri M., Parisiensi episcopo, salutem et apostolicam benedictionem.

Sicut certum est de constitutione canonica episcopis imminere, ut diligenter intendant ad parochias uisitandas, quo facilius et plenius ualeant exstirpare que fuerint exstirpanda, et que nouerint inserenda inserant; sic utique spectat ad eos qui in diecesibus commorantur, ut de procurationis obsequio exhibendo uisitatoribus sollicitudinem habeant competentem, nisi priuilegio uel alia causa rationabili ualeant se tueri; nec episcopi debent per appellationis obstaculum impediri, quominus  predictum officium exsequantur, nec est aliis concedendum subterfugium appellandi, ut a debitarum sic procurationum ualeant exhibitione defendi. Hac itaque consideratione inducti, et tuis iustis petitionibus prouocati, auctoritate apostolica tibi, frater episcope, duximus indulgendum ut, cum tuas parochias uisitabis, et canonici regulares in parochialibus ecclesiis tue diecesis constituti procurationem tibi et archidiaconibus tuis per eos transitum facientibus, sicut a ceteris ecclesiis impenditur, per appellationis diffugium presumpserint denegare, tali appellatione nequaquam obstante, licentiam habeas eosdem canonicos et eorum ecclesias subiicere interdicto, nisi per priuilegium speciale super hoc eis indultum immunes se esse ab  illius procurationis prestatione demonstrent, aut aliarum ecclesiarum parochialium eiusdem diecesis generali consuetudine se defendant.

Nulli ergo omnino hominum liceat hanc paginam nostre confirmationis et concessionis infringere, uel ei ausu temerario contraire. Si quis autem hoc attentare presumpserit, indignationem omnipotentis Dei et beatorum Petri et Pauli apostolorum eius se nouerit incursurum.

Datum Laterani, III Nonas Iulii, pontificatus nostri anno primo.



LXXuIII. Siluecano abbati et sacriste Aquensi mandat, ut monachos S. uictoris Massilienses tueantur contra canonicorum iniurias. 
[L'Antiquit de Marseille, I, 525.]


CLEMENS episcopus, seruus seruorum Dei, dilectis filiis SILuECANO abbati et sacriste Aquensi, salutem.

Dilecti filii nostri, abbas et fratres Massiliensis monasterii proposita nobis conquestione monstrarunt, quod prepositus et quidam alii Massilienses canonici et ecclesiarum parochialium capellani, filios eorum et posteros qui in cemeterio suo sunt sepulti, ab eius monasterii prohibent sepultura. Quocirca discretioni uestre per apostolica scripta mandamus, quatenus uocatis ad presentiam uestram, etc., ab his et aliis eiusdem monasterii uexationibus . . .  compescatis.

Datum Later., III Nonas Iulii, pontificatus nostri anno primo.



LXXIX. Ratisponensi et Frisingensi episcopis mandat, ut monasterium Alderspacense ab iniuriis Alberti de Kam, qui monasterii aduocatiam sibi arrogauerit. defendant. 
[HUNDIUS, Metropol. Salisburg., II, 60.]

CLEMENS episcopus, seruus seruorum Dei, uenerabilibus fratribus Ratispon. et Frisingen. episcopis, salutem et apostolicam benedictionem.

 Ex parte dilectorum filiorum abbatis et conuentus de Aldersbach in audientia fuit nostra propositum, quod nobilis uir Albertus de Kam ius aduocatie in monasterio et rebus earum, licet frater ipsius per sententiam illud amiserit, sibi per iniuriam nititur uindicare, cuius occasione eis damna plurima et iniurias irrogare presumit. Quocirca fraternitati uestre per apostolica scripta mandamus, quatenus si uerum est quod asseritur, militem memoratum ab eorumdem fratrum uexatione indebita compescatis, et ut ablata restituat, prout iustum fuerit, eum per censuram ecclesiasticam postposita appellatione compellatis.

Datum Laterani, uII idus Iulii, pontificatus nostri anno primo.



LXXX. Ad Henricum Bituricensem archiepiscopum.---Quod monachi et canonici regulares per oppida soli non morentur. 
[MARTEN., Thesaurus, I, 631.]


CLEMENS episcopus, seruus seruorum Dei, uenerabili fratri HENRICO Bituricensi archiepiscopo Aquitanie primati, salutem et apostolicam benedictionem.

Cum in Lateranensi concilio fuerit generaliter interdictum ne monachi aut etiam canonici regulares singuli in oppidis uel aliis locis popularibus habitent, sunt nonnulli qui capellanorum uices agentes  in parochialibus ecclesiis soli morantur, et sue professionis immemores conuersari seculariter non formidant. Nos itaque prouidere uolentes ne quod prouida fuit in concilio deliberatione statutum, pro priuato aliquorum commodo irritetur, presenti fraternitati tue scripto concedimus, ut abbates eorum de illis reducendis ad claustrum, aut adimplendo quod in decreto exprimitur, non differas diligentius commonere. Si uero abbates commonitionem tuam fortasse contempserint, tu quod scribimus auctoritate nostra, remoto appellationis obstaculo, exsequaris. Ad hoc nichilominus tibi auctoritate apostolica indulgemus, ut si monachi uel canonici in tua diecesi constituti infra tres  menses ad ecclesias in quibus illis presentatio competit, et ad te institutio pertinet, non presentauerint idoneos capellanos, tu non exspectata diutius presentatione illorum easdem ecclesias appellatione remota canonice ordinandi liberam habeas facultatem. Sic tamen ut ex hoc illis in posterum nullum debeat preiudicium generari. Nulli ergo omnino hominum liceat hanc paginam nostre concessionis infringere, uel ei ausu temerario contraire. Si quis autem hoc attentare presumpserit, indignationem omnipotentis Dei et beatorum Petri et Pauli apostolorum eius se nouerit incursurum.

Datum Laterani, u Iulii, pontificatus nostri anno 1.



LXXXI. Monasterii Iesu Nazareni  possessiones confirmat. 
[Ayusa, Fundacion de la ciuidad de Huesca, p. 456.]


CLEMENS episcopus, seruus seruorum Dei, dilecto filio . . . . . abbati monasterii Montis-Aragonum, ad Romanam Ecclesiam nullo mediante pertinentis, ordinis S. Augustini Oscen. dieces., salutem et apostolicam benedictionem.

Gerentes erga personam tuam tuumque monasterium sancte dilectionis affectum et uolentes te ac monasterium tuum ipsum precipuis fauoribus prosequi et specialibus gratiis honorare, tibi et  successoribus tuis qui usum annuli et baculum pastoralis tantum habetis, ut mitra alba imaginibus contexta et lapidibus pretiosis ornata ac aliis pontificalibus uti possitis, benedictionem quoque episcopis non presentibus more pontificum largiendi et etiam benedicendi, ac consecrandi calices et altaria, pallas altaris, et alia ornamenta ecclesiastica ad uestri monasterii usum nec non reconciliandi ecclesiam, et cemeteria ipsius monasterii et deferendi et habendi uobiscum altare portatile, et super eo diuina officia celebrandi, et facere celebrari in loco congruo et honesto, liberam in perpetuum auctoritate presentium concedimus potestatem. Nulli ergo omnino hominum liceat hanc paginam nostre concessionis infringere, uel ei ausu temerario  contraire. Si quis autem hoc attentare presumpserit, indignationem omnipotentis Dei et beatorum Petri et Pauli apostolorum eius se nouerit incursurum.

Datum Laterani per manum Moysi sancte Romane Ecclesie subdiaconi, uicem agentis cancellarii, Xu Kalendas Augusti, indictione Iu, incarnationis Dominice anno millesimo centesimo octuagesimo octauo, pontificatus uero domni Clementis pape III anno primo.



LXXXII. Hartwigo archiepiscopo Ecclesieque Hamburgensi asserit Lubecensem, Suerinensem, Raceburgensem, Uxhullensem episcopatus suffraganeos. 
[LAPPENBERG, Hamburg. Urkund., I, 247.]


CLEMENS episcopus, seruus seruorum Dei, uenerabili fratri HARTWICO, Bremensi archiepiscopo, salutem et apostolicam benedictionem.

Ex iniuncto nobis a Deo apostolatus officio fratres et cepiscopos nostros, tam uicinos quam longe positos, sincere caritatis affectu debemus diligere et Ecclesiis, in quibus, auctore Domino, militare noscuntur, suam dignitatem et iustitiam integram conseruare. Eapropter, uenerabilis in Christo frater, tuis iustis postulationibus grato concurrentes assensu, ecclesiam ipsam, cui auctore Domino  presides, cum omnibus pertinentiis suis, Lubicensem quoque Zuirinensem, Racesburgensem et Ixscolanensem episcopatus, cum uniuersis bonis, tam spiritualibus quam temporalibus, sicut iuste et sine controuersia possides, tibi et Ecclesie tue auctoritate apostolica confirmamus et presentis scripti patrocinio communimus, statuentes ut nulli omnino hominum liceat hanc nostre paginam confirmationis infringere uel ei ausu temerario contraire. Si quis autem hoc attentare presumpserit, indignationem omnipotentis Dei et beatorum Petri et Pauli apostolorum eius se nouerit incursurum.

Datum Rome apud Sanctam Mariam Maiorem, uII Kalendas Octobris, pontificatus nostri anno primo.



LXXXIII. Lubecensi, S. Pauli Bremensi, Stadensi abbatibus mandat, si [Hartwigus] archiepiscopus Hamburgensis monasterio Rameslensi T. abbatem iuste prefecerit, ut hunc confirment. 


CLEMENS episcopus, seruus seruorum Dei, dilectis filiis, Lubecensi, Sancti Pauli Bremensi et Stadensi abbatibus, salutem et apostolicam benedictionem.

Cum inter uenerabilem fratrem nostrum, Bremensem archiepiscopum, et dilectos filios canonicos Rameslenses, super electione prepositi in ecclesia Rameslensi questio suborta fuisset, et utraque pars electionem ad se assereret pertinere, quia idem  archiepiscopus ex rectoris defectu conspiciebat Ecclesiam detrimentum non modicum sustinere, canonicos sepe curauit inducere, ut ad prepositi canonicam electionem procederent. uerum cum illi hoc quasi sub dissimulatione transirent, post X menses, quemdam, T. nomine, canonicum Sancti Petri in Brema, sacerdotem, litteratum uirum pariter et honestum, sicut asseritur, de consilio synodi, que illic erat congregata, prepositum in illa ecclesia ordinauit. Ideoque per apostolica nobis scripta mandamus, quatenus super institutione memorati T. queratis sollicite ueritatem, confirmantes ipsam sine appellationis obstaculo, si de iure eam uideritis confirmandam; preterea, B. comitem ad restituenda ablata iam dicte prepositure  per excommunicationis sententiam compellatis, nullis litteris ueritati et iustitie preiudicium facientibus, si que apparuerint a sede apostolica impetrate. Quod si omnes his exsequendis nequiueritis interesse, duo uestrum ea nichilominus exsequantur.

Datum Rome apud Sanctam Mariam-Maiorem, u Kalendas Octobris, pontificatus . . . . . .



LXXXIu. [Hartwigo] Hamburgensi archiepiscopo asserit episcopatum uexhullensem. 
[Ibid.]

CLEMENS episcopus, seruus seruorum Dei, uenerabili  fratri, Bremensi archiepiscopo, salutem et apostolicam benedictionem.

Fratres et cepiscopos nostros speciali tenemur caritate diligere et iustis eorum postulationibus fauorem apostolicum benignius impertiri. Eapropter, uenerabilis in Christo frater, tuis iustis postulationibus clementer annuimus et Ixscolanensem episcopatum, quem tu et clerus tue cure commissus, per ministerium Meynardi sacerdotis, religiosi et discreti uiri, in Ruthenia, sancti Spiritus gratia donante, acquisiuisse dicimini, et usque adeo, tuba sacri eloquii in intimis quorumdam barbarorum mentibus intonante, fides Christiani nominis tales proponitur posuisse radices, quod idem qui seminator exstitit in illis partibus uerbi diuini, pastor fieri  meruerit et episcopus animarum illarum, ipsum tibi et ecclesie tue tuisque successoribus, cum obseruantiis, quas futuris temporibus duraturas canonice posuistis et constituistis ibidem, auctoritate apostolica confirmamus et presentis scripti patrocinio communimus. Nulli ergo omnino hominum liceat hanc paginam nostre confirmationis infringere uel ei ausu temerario contraire. Si quis autem hoc attentare presumpserit, indignationem omnipotentis Dei et beatorum Petri et Pauli, apostolorum eius, et nostram se nouerit incursurum.

Datum Rome apud Sanctam Mariam Maiorem, Kalendis Octobris, pontificatus nostri anno primo.



LXXXu. Priuilegium pro monasterio Osterholtensi. 
[Ibid. p. 249.]


CLEMENS episcopus, seruus seruorum Dei, dilectis filiis, EYLHARDO preposito, fratribus et sororibus de Osterholte, regularem uitam professis, salutem et apostolicam benedictionem.

Quoties ab apostolica sede petuntur ea que tutelam Ecclesiarum respiciunt et profectum, animo nos decet libenti concedere, et uota que a rationis tramite non discordant, effectu prosequente complere. Eapropter, uestris iustis postulationibus annuentes, personas uestras et ecclesiam, in qua diuino estis obsequio mancipati, cum omnibus bonis,  tam ecclesiasticis quam mundanis, que eadem ecclesia iuste et canonice possidet, aut in futurum, prestante Domino, poterit adispici, sub beati Petri et nostra protectione suscipimus. Specialiter autem curiam de Schermbecke et capellam ipsi curie attinentem, sicut eas iuste et sine controuersia possidetis, deuotioni uestre auctoritate apostolica confirmamus et presentis scripti patrocinio communimus. Nulli ergo omnino hominum liceat hanc nostram protectionem seu confirmationem infringere uel ei ausu temerario contraire. Si quis autem hoc attentare presumpserit, indignationem omnipotentis Dei et beatorum Petri et Pauli, apostolorum eius, se nouerit incursurum.

 Datum Rome apud Sanctam Mariam Maiorem, pridie Nonas Octobris, pontificatus nostri anno primo.



LXXXuI. Priuilegium pro ecclesia Furconiensi. 
[MURATORI, Antiq. Ital., uI, 497.]

CLEMENS ep. SS. Dei, uenerabili fratri ODORISIO Furconen. episcopo eiusque successoribus, in perpetuum.

In eminenti apostolice sedis specula . . . . . ad instar predecessoris fel. record. Alexandri Romani pontif. sub B. Petri et nostra protectione suscipimus. Statuentes . . . . . Castrum Collepaidoni cum ecclesia et ten. suis . . . . . ecclesiam S. Iuste cum capella et hom.  et ten. suis . . . . . eccl. S. Marciani cum hom. et ten. suis . . . . . eccl. S, Siluestri de Collebrinconio cum hom. et ten. et capellis suis; eccl. S. Marie de Asserico cum capell. et ten. suis; eccl. S. Grisancti cum capell. et ten. suis; eccl. S. Andree de Stiphia cum omnibus pert. suis . . . . . Tornamparte cum eccl. uill. et suis pert. Ciuitatem Forule cum duabus ecclesiis et suis pert . . . . .

    Ego Clemens catholice sedis episc.
    Ego Albinus tit. S. Crucis in Hierusalem presb. card.
    Ego Bobo tit. S. Anastasie presb. card.
    Ego Alesius tit. S. Susanne presb. card.
    Ego Iacobus diaconus cardinalis S. Marie in Cosmidin.
     Ego Gregorius S. Marie in Porticu diac. card.
    Ego Bernardus S. Marie Noue diac. card.
    Ego Gregorius S. Marie in Aquino diac. card.


Datum Laterani, per manum Moysi, Sancte Romane Ecclesie subdiac., uicem agent. cancellarii, II Idus Oct., indictione uII, incarnationis Domin. anno 1188, pontificatus uero D. Clementis P. III anno I.



LXXXuII. Donationes factas canonicis ecclesie Cesarisauguste confirmat. 
[ARRUEGO, Cathed. episcop. de aragoa, 686.]

CLEMENS episcopus, seruus seruorum Dei, dilectis filiis capituli Cesarauguste ecclesie, salutem et  apostolicam benedictionem.

Iustis petentium desideriis dignum est nos facilem prebere consensum, et uota que a rationis tramite non discordant effectu prosequente complere. Eapropter, dilecti in Domino filii, uestris iustis postulationibus grato concurrentes assensu, donationem a uenerabili fratre nostro Petro episcopo uestro et a uobis ipsis ad uestre reedificationem ecclesie factam, sicut eadem donatio rationabiliter facta est eidem ecclesie auctoritate apostolica confirmamus, et presentis scripti patrocinio communimus; statuentes ut nulli omnino hominum liceat hanc paginam nostre confirmationis infringere, uel ei ausu temerario contraire. Si quis autem hoc attentare  presumpserit, indignationem omnipotentis Dei et beatorum Petri et Pauli apostolorum eius se nouerit incursurum.

Datum Laterani, II Idus Octobris, pontificatus nostri anno primo.



LXXXuIII. Ordinis Premonstratensis leges confirmat. 
[LE PAIGE, Bibl. Prem. 643.]

CLEMENS episcopus, seruus seruorum Dei, dilectis filiis HUGONI, abbati Premonstratensi, et ceteris abbatibus et canonicis Premonstratensis ordinis, tam presentibus quam futuris, regularem uitam professis, in perpetuum.

 In eminenti apostolice sedis specula, licet immeriti, disponente Domino constituti, pro singulorum statu solliciti esse compellimur, et ea sincere tenemur amplecti que ad incrementum religionis pertinent, et ad uirtutum spectant ornatum, quatenus religiosorum quies ab omni sit perturbatione secura et a iugo mundane oppressionis seruetur illesa, cum apostolica fuerit tuitione munita. Attendentes itaque quomodo religio et ordo uester, multa refulgens gloria meritorum et gratia redolens sanctitatis, palmites suos a mari usque ad mare extenderit, ipsum ordinem et uniuersas domos eiusdem ordinis, apostolice protectionis presidio duximus confouendas et presenti priuilegio muniendas. Eapropter, dilecti in Domino filii, uestris  iustis postulationibus benignius annuentes, ad exemplar felicis recordationis Alexandri, Lucii et Urbani predecessorum nostrorum Romanorum pontificum, uniuersas regulares institutiones et dispositiones, quas de communi consensu uel maioris et sanioris partis fecistis, sicut inferius denotantur, auctoritate apostolica roboramus et presentis scripti priuilegio communimus, uidelicet ut ordo canonicus, quemadmodum in Premonstratensi ecclesia secundum beati Augustini Regulam, dispositionem recolende memorie Norberti quondam Premonstratensis ordinis institutoris et successorum suorum, in candido habitu institutus esse dignoscitur, per omnes eiusdem ordinis ecclesias perpetuis temporibus inuiolabiliter obseruetur, et eadem penitus  obseruantia iidem quoque libri qui ad diuinum officium pertinent, ab omnibus eiusdem ordinis ecclesiis uniformiter teneantur, etc., prout iacent in priuilegio seu diplomate Lucii III, usque ad ea que sequuntur.

    Ego Clemens Ecclesie catholice episcopus.
    Ego Henricus Albanensis episcopus.
    Ego Theobaldus Ostiensis et uelletrensis episc.
    Ego Laborans presbyter cardinalis S. Marie trans Tiberim tit. Calixti.
    Ego Hyacinthus S. Marie in Cosmedin diaconus cardinalis.
    Ego Radulphus S. Georgii ad uelum Aureum diaconus cardinalis.
     Ego Albinus cardinalis S. Marie Noue  .


Datum Laterani per manum Moysi, Sancte Romane Ecclesie subdiaconi, uicem agentis cancellarii, Idibus Octobris, indictione uI, incarnationis Dominice 1188, pontificatus uero domini Clementis pape III anno primo.



LXXXIX. Litteris ad Guillelmum archiepiscopum Monteregalensem precipit ut episcopi Syracusani usu pallii abstineant. 
[PIRRI, Sicilia Sacra, I, 624, ubi fragmento infra edendo hec premittit: Autographum inuenire minime potui; legi tamen in libro ms. priuilegiorum eccles. Monteregalensis apud monachos eiusdem hanc formam:]


uenerabili fratri Guillelmo archiep. Montisregal.

Precipimus ut Syracusanus episcopus eiusque successores ab usu pallii debeant a modo penitus abstinere.

Datum Laterani, XIu Kal. Nouemb., anno Sal. 1188, pont. ann. I.



XC Guillelmi archiepiscopi Montisregalensis priuilegia confirmat, palliique usum ei concedit. 
[MARGARINI, Bullar. Casin. II, 213.]

CLEMENS episcopus, seruus seruorum Dei, uenerabili  fratri GUILLELMO Montisregalis archiepiscopo eiusque successoribus canonice substituendis.

Licet Dominus iehsu Christus Ecclesiam suam instituens, eamque discipulis suis super credentes ligandi ac soluendi dederit potestatem , unum tamen in ea, beatum scilicet Petrum apostolum, uoluit preeminere, dicens: Tu es Petrus, et super hanc petram edificabo Ecclesiam meam, et quodcunque ligaueris super terram erit ligatum et in celis, et quodcunque solueris super terram erit solutum et in celis , intelligendum ex hoc tribuens fidelibus uniuersis quod, sicut unus erat mediator Dei et hominum, homo Christus iehsu , pacificans que in celis erant et que super terram , dissoluens maceriarum parietem ac faciens  utraque unum , sic et in Ecclesia sua unum ex ipso et per ipsum esset omnium, cum omnium caput esset; nec in membris fieret ulla diuersitas que non per unius auctoritatem ac prouidentiam capitis ad unam fidei ueritatem eamdemque religionis regulam reduceretur, et uel iam, quod etiam in eo loco monstratur, in quo et de confirmandis fratribus  et de pascendis Dominicis ouibus  preceptum a Domino nostro legitur ei datum.

Ex hac itaque potestate, que ad B. Petrum ex Dominica traditione peruenit, sacrosancta Romana Ecclesia que per Dominum Iesum Christum ab eodem beato Petro instituta est et fundata, super  uniuersas ecclesias auctoritatem obtinuit, ut ubique ratum esset ac solidum quod ipsius prouidentia statuisset. Quod etiam ab uniuersis Ecclesiis, per orbem terrarum usquequaque diffusis, et receptum est et seruatum, ita ut per eam et distributio facta sit dignitatum, et indictum Christi fidelibus et diligentius ordinatum quod ad cultum pertinere uisum est pietatis. Ex hac siquidem data beato Petro a Domino potestate, ipse ac successores ipsius per diuersi mundi loca constituerunt episcopos, et dignitates per prouincias diuiserunt. Nos etiam, qui eis, licet impares meritis, Domino uocante, successimus, in loco qui Montis Regalis dicitur, pro multa utilitate populi Christiani, metropolitanam sedem, a pie memorie domino Lucio predecessore  nostro statutam, auctoritate apostolica confirmamus.

Cum enim Christianissimus, in Christo filius noster, Guillelmus illustris rex Sicilie, diuine caritatis succensus, ad gloriam Dei et salutem suam ac parentum suorum monasterium ibi fundasset, et primo loco ad id agendum beato Petro et Romane Ecclesie obtulisset, ab episcopali subiectione per auctoritatem predecessoris nostri felicis memorie Alexandri pape, assensuque uenerabilis fratris nostri Gualterii Panormitani archiepiscopi liberum reddidit et quietum, ac sic edificiis regiis erigendis regiam curam impendens breui tempore, templum Domino multa dignum admiratione construxit, castris munitissimis et redditibus ampliauit, libris, et  sacris uestibus, et argento decorauit et auro, et tandem multitudinem monachorum de Cauensi ordine introduxit, et in tantum edificiis et rebus extulit aliis locum ipsum, ut simile opus per aliquem regem factum non fuerit a diebus antiquis, et in admiratione homines adducat, ad quos ex auditu solo potuerit quod factum est peruenire.

Deinde ad opus bonum, sicut ceruus ad fontes aquarum anhelans, modicum reputans quidquid desiderio fecerat eternorum, iuxta id quod Sapientia dicit: Qui edunt me adhuc esurient, et qui bibunt me adhuc sitient ; a predicto Alexandro et Lucio, predecessoribus nostris ac fratribus cum multa instantia postulauit ut idem locus dignitate metropolitica donaretur, presertim  cum et illuc populum congregare cepisset; et disponeret congregare, qui ex illa parte contra omnium inimicorum incursus inexpugnabile munimen posset toti terre conferre. Porro idem dominus Lucius, deliberatione habita non parua cum fratribus, et attendens communem utilitatem que de incremento ipsius loci speraretur, desiderio et petitioni eius liberaliter acquieuit ne, ubi liberalissimus ipse de thesauro et lenimentis suis exstiterat, idem papa de his que ad iniunctum sacri apostolatus officium pertinebant, existere difficilis uideretur, et tanta eius minueretur tarditate deuotio, quanto summi pontificis studio de bono congruebat ad melius incitari. Nam et hoc pro desiderio  eius non parum facile uidebatur, quod, licet esse insolitum quod, due metropoles tam uicine existerent. Ex hac tamen noua constitutione, quanquam ius minueretur alterius, cum iam ante monasterium ipsum per archiepiscopos et episcopos, tam in se quam in omnibus locis suis, ab omni episcopali iure fuisset exemptum, et plena in omnibus libertate donatum, ita ut nulli archiepiscopo, uel episcopo; nisi tantum Romano pontifici subiaceret.

Te itaque uenerabilem in Christo fratrem Guillelmum, in eiusdem loci archiepiscopum, suis tanquam beati Petri manibus, consecrauit, et pallii dignitate statuit decorandum; recipiens eamdem ecclesiam, ad honorem Domini Dei nostri et memoriam  beate Marie semper uirginis regia liberalitate fundatam, sub apostolice tuitione muniminis, et suo priuilegio quod factum fuerat roborauit.

Statuit autem imprimis ut ordo monasticus, qui secundum Dei timorem et B. Benedicti Regulam et Cauensis monasterii obseruantias in eo loco institutus esse dignoscitur, perpetuis ibidem temporibus inuiolabiliter obseruetur. Preterea quascunque possessiones, quecunque bona eadem ecclesia impresentiarum ex dono prenominati regis et quorumlibet rationabiliter possidet, aut in futurum concessione pontificum, largitione regum uel principum, oblatione fidelium seu aliis iustis modis poterit adipisci, firma eidem ecclesie et illibata permaneant.

 In quibus, episcopatum Cataniensem proprio duximus uocabulo designandum, quem idem dominus Lucius, de fratrum communi consilio, ad multam predicti regis instantiam, tibi tuisque successoribus, sicut propriis archiepiscopis, metropolitano in perpetuum constituit iure subesse. Episcopaleque ius, et omnia que in subscriptis locis ex concessione fratrum et cepiscoporum habes auctoritate apostolica tibi tuisque successoribus confirmauit; et firma et illibata permanere perpetuis temporibus decreuit, ex concessione scilicet uenerabilis fratris nostri Gualterii Panormitani archiepiscopi, cum uoluntate, consilio et assensu omnium canonicorum suorum, et regia etiam conniuentia, tam parochiam quam diecesim castelli Corleonis cum monasterio  Sancte Marie Magdalene et aliis ecclesiis, cum decimis et aliis iustitiis quas de baronibus et aliis hominibus ipsius castelli et pertinentiarum eius Panormitana Ecclesia solebat percipere, et cum omni parochiali iure et episcopali, quod in eisdem parochia et diecesi uidebatur habere; ecclesiam propterea Sancti Syluestri que fuerat dominii et proprii iuris Panormitane ecclesie, quam, pro eo quod tue ecclesie multum uicina erat et multum utilior erat ei quam Panormitane ecclesie, iam dictus archiepiscopus, sicut in eius scripto authentico continetur, de consilio et assensu omnium fratrum suorum eidem ecclesie libera et spontanea uoluntate tradidit, cum omnibus tenimentis, uillanis,  possessionibus et iure; ex concessione bone memorie Nicolai, quondam Messanensis primi archiepiscopi, cum totius capituli sui consensu, omne ius episcopale, quod Ecclesia Messanensis debet habere in monasterio et omnibus pertinentiis suis, quod illustris recordationis Margareta, gloriosa quondam regina, in loco qui dicitur Maniachium, in diecesi Messanensi, ad Dei honorem et beatissime semperque uirginis memoriam, pro sua deuotione, construxit, et per predictum archiepiscopum ab omni debito Messanensis Ecclesie liberum obtinuit et quietum; ex concessione Thome Regiensis archiepiscopi cum communi capituli sui consensu, totum ius episcopale uel quodcunque aliud ad Regiensem Ecclesiam pertinebat in monasterio  Sancti Saluatoris de Marcello, quod construxit Ioannes Calomenus regius quondam camerarius, et in monasterio monialium Sancti Ioannis Essocaliua, quod est extra muros ciuitatis Regii, cum cellis, obedientiis, possessionibus, tenimentis ac pertinentiis monasteriorum ipsorum, iuxta quod iam dicti archiepiscopi priuilegio continetur; ex concessione Bartholomei Agrigentini episcopi, cum capituli sui assensu, tam parochiam et diecesim quam uniuersum ius episcopale cum omnibus decimis et aliis iustitiis suis, quas de baronibus et aliis hominibus castelli Batalarii et pertinentiis eius habebat, sicut in scripto ipsius episcopi dignoscitur contineri; ex concessione Matthei Mazariensis episcopi, parochiam et diecesim et ius episcopale omnesque  decimas et alios redditus, quos ecclesia Mazariensis habebat in municipio Iati et municipio Calatrosi, cunctisque cum eorum pertinentiis, sicut in scripto prefati episcopi manifestius continetur; ex concessione Roboam Anglonensis episcopi, cum communi capituli sui consensu, in monasterio Carbonensi, cum cellis, obedientiis et possessionibus eius, totum ius episcopale, et quodcunque aliud in eo Anglonensis habebat ecclesia, sicut in ipsius episcopi scripto denotatur expressum; ex concessione Rinaldi Bisinianensis episcopi cum capituli sui assensu, ecclesiam Sancte Marie de Macla cum episcopali iure et omnibus obedientiis et pertinentiis suis, sicut in eiusdem episcopi priuilegio demonstratur; ecclesiam quoque Sancti Martini,  constructam in tenimentis ecclesie a Petro Indulfo, quam ipse Petrus obtulit eidem ecclesie, cum tenimentis, possessionibus et pertinentiis suis.

Pallium ad hec, ad plenitudinem scilicet pontificali officii, fraternitati tue, de sedis apostolice auctoritate ac liberalitate largimur, qui intra Ecclesiam tuam ad missarum solemnia celebranda, subscriptis diebus, uti debebis, natiuitate scilicet Domini nostri Iesu Christi, festo Sancti Stephani, Octaua Domini Natiuitatis, Epiphania, Dominica in Ramis palmarum, Cena Domini, Sabbato Sancto, Pascha et duobus diebus sequentibus, Ascensione, Pentecoste, tribus festiuitatibus beate uirginis Dei  genitricis, Natalitio beati Ioannis Baptiste, commemoratione Omnium Sanctorum, solemnitatibus omnium apostolorum, et precipuis festis Ecclesie tue, dedicationibus ecclesiarum, consecrationibus episcoporum, ordinationibus clericorum, et anniuersario tue consecrationis die. Prouideas igitur quomodo huius indumenti honor modestia sit ac actuum uiuacitate seruandus, ut ei morum tuorum ornamenta conueniant, et esse ualeas plus bonis actibus quam huiusmodi ornamento, Deo auctore, conspicuus, et quem pastoralis cure constringit officium dilectionem proferis fratribus exhibere, et in humilitatis uirtute fundatus, nec eleueris prosperis, nec fatigeris aduersis; ipsi etiam aduersarii, propter mandatum Dominicum, tuo circa te copulentur  affectu, et, quantum, in te fuerit, pacem habeto cum omnibus, et ad pacem studete reducere discordantes. Fulgeat in pectore tuo rationale iudicii, cum superhumerali ratione coniunctum; et ita in conspectu Dei procedas et hominum, quatenus commisso tibi Dominico gregi uirtutis prestes exemplum, ut uidentes opera tua bona glorificent Patrem nostrum qui in celis est , et gaudeant se talem habere rectorem per quem erudiantur ad fidem et ad recta opera prouocentur. Obeunte uero te, uel tuorum quolibet successorum, nullus ibi qualibet subreptionis astutia seu uiolentia preponatur, nisi quem monachi eiusdem loci, uel melior pars consilii sanioris de ipso collegio, siquidem idoneus fuerit in eo repertus, secundum Deum et  canonicas sanctiones crediderint eligendum. Quod si forte idoneus ibi reperiri nequiuerit, et aliunde fuerit assumendus per fratres ipsius loci monachus eligatur, qui nimirum regularibus cibis et indumentis utatur. Que omnia sicut ab eodem predecessore nostro prouide facta sunt, rata omni tempore uolentes, et inconcussa seruari nostri quoque priuilegii munimine roboramus. Adiicimus etiam ut Ecclesia Syracusana, que nulli hactenus, nisi Romano tantum pontifici subiecta fuisse dignoscitur, tibi deinceps et successoribus tuis catholicis metropolitano debeat iure subesse.

Decernimus ergo ut nulli omnino hominum liceat prefatam ecclesiam temere perturbare, aut eius possessiones auferre, uel ablatas retinere, minuere,  seu quibuslibet uexationibus fatigare; sed omnia integra conseruentur eorum, pro quorum gubernatione et sustentatione concessa sunt, usibus omnimodis profutura, salua sedis apostolice auctoritate. Ad indicium sane deuotionis tue, ac demonstrandum quod eadem ecclesia Romano tanto pontifici subiaceret, supra nominatus filius noster rex, cum eam sub nomine monasterii fundare cepisset, centum tarenos Romano pontifici annis singulis statuit persoluendos. Si qua igitur in futurum ecclesiastica secularisue persona, hanc nostre constitutionis paginam sciens, contra eam uenire tentauerit, secundo tertioue commonita, nisi reatum suum congrua satisfactione correxerit, potestatis  honorisque sui dignitate careat, reamque se diuino iudicio existere de perpetrata iniquitate cognoscat, et a sacratissimo corpore et sanguine Dei ac Domini Redemptoris nostri Iesu Christi aliena fiat, atque in extremo examine diuine subiaceat ultioni. Cunctis autem eidem loco sua iura seruantibus sit pax Domini nostri Iesu Christi, quatenus et hic fructum bone actionis percipiant, et apud districtum iudicem premia eterne pacis inueniant. Amen.

    Ego Clemens catholice Ecclesie episcopus.
    Ego Theobaldus, Ostiensis et uelletrensis episcopus.
    Ego Ioannes, presbyter cardinalis tit. Sancti Marci.
     Ego Laborans, presb. card. tit. Sancte Marie trans Tyberim tit. Calixti.
    Ego Pandulphus presb. card. tit. Basilice Duodecim Apostolorum.
    Ego Albinus tituli Sancte Crucis in Hierusalem presb. card.
    Ego Petrus tit. S. Clementis presb. card.
    Ego Adelardus tit. Sancti Marcelli presb. card.
    Ego Bobus tituli Sancte Anastasie presb. card.
    Ego Alexius tituli Sancte Susanne presb. card.
    Ego Petrus tituli Sancti Laurentii in Damaso presb. card.
    Ego Iacinthus diac. card. tit. Sancte Marie, in Cosmedin.
    Ego Octauianus tit. Sanctorum Sergii et Bacchi  diac. card.
    Ego Gregorius tit. Sancte Marie in Porticu diacon. card.
    Ego Ioannes Felix tit. Sancti Eustachii iuxta templum Agrippe diac. card.
    Ego Ioannes tit. S. Theodori diac. card.
    Ego Bernardus tit. Sancte Marie Noue diac. card.
    Ego Gregorius tit. Sancte Marie in Aquiro diac. card.


Datum Laterani, per manum Moysi sancte Romane Ecclesie subdiaconi, uicem agentis cancellarii, u Kalendas Nouembris, indictione uII, Incarnationis Dominice 1188, pontificatus uero domni Clementis pape tertii anno primo.

 Signum Clementis III pape.


DOCE ME, DOMINE, FACERE uOLUNTATEM TUAM



XCI. Sententiam episcoporum Equilensis, et Torcellani pro susceptione episcopi Castellani ab abbate S. Nicolai de Litore in die Ascensionis confirmat. 
[F. CORNELIUS, Eccles. uenet., t. XIII, p. 322.]

CLEMENS episcopus, seruus seruorum Dei, uen. Fr. MARCO Castellano episcopo, salutem et apostolicam benedictionem.

Ea que iudicio statuuntur, in sua debent firmitate consistere, et apostolico robore communiri, ne alicuius ualeant malignitate per presumptionem turbari. Intelleximus siquidem quod cum uen. fratres  nostri Equilensis et Torcell. episcopi causam que uertebatur inter te et abbatem ac monachos S. Nicolai super susceptione tua ab ipso abbate et fratribus, in die Ascensionis Domini in missa maiori, et ad processionem, et ad refectionem tibi, cum tuis prestandam de mandato nostro appellatione remota diffiniendam suscepissent, tandem super susceptione ipsa, processione, ac refectione rationibus auditis plenius, et intellectis, et ueritatem rei per confessionem abbatis et monachorum eiusdem monasterii sufficienter cognita, sententiam pro te diffinitiuam tulerunt, quam utique ratam et firmam habentes, ad exemplar bon. mem. Urbani pape, predecessoris nostri auctoritate apostolica presentis scripti patrocinio communimus; statuentes  ut nulli omnino hominum liceat hanc paginam nostre confirmationis infringere, uel ei ausu temerario contraire. Si quis autem hoc attentare presumpserit, indignationem omnipotentis Dei et beatorum Petri et Pauli apostolorum eius se nouerit incursurum.

Datum Laterani, II Kal. Nouembris, pontificatus nostri anno primo.



XCII. Inter ecclesias S. Triphonis, S. Nicolai de Prefecto, S. Saluatoris de Sere et ecclesiam S. Marie in Campo-Martis, latam ab Alexio presb. card. tit. S. Suzanne et Ioanne diac. card. S. Theodori sententiam iubet ratam esse. 
[MARINI, Diplomat. pontif., pag. 67.]


CLEMENS episcopus, seruus seruorum Dei, dilectis filiis clericis Sancti Triphonis, S. Nicolai de Prefecto et Sancti Saluatoris de Sere, salutem et apostolicam benedictionem.

Ea que fuerint iudicio uel concordia terminata, ne in recidiue contentionis scrupulum relabantur aut alicuius malignitate turbentur, iuxta petentium uoluntatem consentaneam rationi, apostolica conuenit auctoritate firmari. Eapropter, uestris iustis postulationibus annuentes, sententiam quam dilecti filii nostri, Alexius tituli Sancte Suzanne presbyter, et Ioannes Sancti Theodori diaconus, cardinales, de mandato sedis apostolice promulgarunt,  sicut eadem sententia scripto authentico continetur, auctoritate apostolica confirmamus et presentis scripti patrocinio communimus. Ad maiorem autem firmitatem tenorem ipsius authentici instrumenti super sententia promulgata de uerbo ad uerbum iussimus inserendum:

In nomine Domini nostri Iesu Christi. Nos Alexius, Dei miseratione tituli Sancte Susanne presbyter, et Ioannes S. Theodori diaconus, cardinales, notum facimus omnibus ad quos littere iste peruenerint quod cum clerici S. Triphonis, S. Nicolai de prefecto, et S. Saluatoris de Sere in presentia Domini Pape Clementis III querelas proponerent, quod sanctimoniales Beate Marie in campo Martis statum parochiarum suarum multiplici arte  turbarent, hanc causam dominus papa nobis audiendam commisit. In presentia itaque nostra utrisque partibus constitutis, cur abbatissa Agnes non uenisset uel sufficientem responsalem non misisset a sororibus que uenerant requisiuimus. Que respondentes dixerunt hanc causam per sententiam rectorum Romane fraternitatis de mandato domini Lucii P. esse finitam et ab eodem summo pontifice confirmatam, ideoque non fuisse opus ut uel abbatissa ueniret, uel responsalem misisset. Quod cum audissemus, ne acta negare uideremur, instrumentum quod nobis in occulto demonstratum fuerat, cum in eo uituperatio non appareret, duximus coram partibus legendum. Sed cum in prosecutione instrumenti contineretur quod in presentia domini  Obicionis cardinalis S. Clementis, et magistri Raineri diaconi cardinalis S. Adriani causa hec diligentissime fuisset pertractata et testibus idoneis coram domino P. de Rustico iudice, quem assessorem rectores habebant comprobata, et a subscriptis rectoribus per sententiam esset decisa et terminata; que sententia talis est: In nomine Domini. Nos rectores Romane fraternitatis, P. scilicet Christianus basilice S. Petri, Guido de Papa titulo S. Marie in trans Tyberim, Ioannes archipresbyter S. Ioannis de Insula, Gregorius Lateranensis basilice, Iordanus prior S. Marie Noue, presbyter, Girardus S. Nicolai de Marmorata, Bobo tituli S. Marcelli; presbyter Ionathas S. Pantaleonis, presbyter Ingo S. Marie in Transpadin.  Ex auctoritate et mandato domini pape Lucii absoluimus te, Agnes monasterii S. Marie in Campo Martis abbatissa, ab omni petitione, querela ac molestia, quam P. Albertini supradictarum ecclesiarum economus aduersus te pro iam dicto monasterio fecit uel facere potuit, de subscriptis domibus infra suos fines constitutis, scilicet a domo Pauli de Nuzo et infra, a domo Buccacanum et infra, a uia maiore que uadit ante turrem Armeldrigi Scorsasanti et infra, ab utroque latere uie, a domo Monachi et infra, et a domo Benencas de Romanello et infra, ita quod amodo liceat tibi tuisque successoribus et pro populo et sicut populum iure parochiali perpetuo tenere, possidere, et omnia  diuina ministeria per tuum uidelicet capellanum eis tribuere et ministrare.

Clerici prenominatarum Ecclesiarum cum hoc audissent, statim exclamauerunt tale instrumentum omnino falsum esse, tum quia nunquam in conspectu domini Obicionis cardinalis S. Clementis pro hac causa conuenerunt, tum quia nulli testes coram predicto iudice producti fuerunt, tum quia rectores qui sunt in instrumento conscripti dedisse sententiam, ullam nunquam ipsis presentibus dederunt sententiam. Cum itaque pars utraque inter se clamose contenderet, prefiximus diem quo pars abbatisse ad faciendam fidem instrumento ueniret. Nos uero interim conuenimus rectores semotim, et simul, scilicet Guidonem de Papa, Gerardum  abbatem S. Sabbe, qui tunc erat archipresbyter S. Nicolai de Marmorata, et rector Romane fraternitatis, presbyterum Ingonem S. M. in Transpadin, Leonem archipresbyterum S. Cicilie, et Rollandum archipresbyterum S. Marie in Aquiro; et separatim conuenimus iudicem P. de Rustico, et interrogauimus utrum hec omnia ita se haberent, sicut superius est commemoratum. Responderunt rectores sine ulla hesitatione dominum Obicionem in hac causa nunquam secum fuisse, nec testes aliquos esse productos, nec sententiam de hac causa dedisse. Dominus P. iudex hoc idem dixit et adiecit quod non nisi semel cum rectoribus pro hac causa conuenit. Cum itaque ad prefixum diem pars utraque in nostra presentia conuenisset, et  nostro precepto de calumnia iurasset, abbatissa de calumnia iurata, et a nobis interrogata dixit, quod alicui sententie de hac causa non interfuit, nec testes aliquos produxit, uel produci fecit super hac causa, nec quando chartam instrumenti accepit audiuit, quod fuerit super hoc sententia data.

Post hec pars clericorum, habito consilio aduocatorum scilicet domini Ioannis archipresbyteri S. Maguti, et domini Tholomei causidici ad maiorem et euidentiorem cautelam testes produxit. Presbyter Carisomus iuratus dixit quod super hac questione que inter ecclesiam Beate Marie in Campo Martis et ecclesias S. Triphonis, S. Saluatoris de Sere, S. Nicolai de Prefecto, de statu parochiarum uertitur, sententia data non fuit, nec  testes ab aliqua parte producti, nec P. Albertini economus supradictarum ecclesiarum, sicut continetur in instrumento in ista causa nisi de ecclesia S. Triphonis tantum, et pro his omnibus dixit instrumentum falsum, et dixit quod pro hac causa nunquam fuerunt coram Domino Obicione, nec causa ista ei delegata fuit. Presbyter Girardus iuratus dixit quod, cum pro querela super statu parochiarum que tunc uertebatur et hodie uertitur inter ecclesiam Beate Marie de Campo Martis, et prenominatas ecclesias, in presentia rectorum ipse cum aliis sociis constitutus fuisset, et sentirent quod non sicut debebant procederent, ad dominum Lucium papam appellauerunt. Qui causam istam audiendam  magistro Ranerio S. Andree diacono cardinali commisit. A quo nec sententia data est, nec testes ab aliqua partium in hac causa producti fuerunt; de P. Albertini, et de domino Obicione idem dixit quod presbyter Carisomus, presbyter Petrus iuratus, idem dixit quod alii, de commissione facta tantum magistro Ranerio et de sententia non data, et de testibus non productis. Idem dixit quod aliis, et addidit etiam quod cum archipresbyter Sancti Ioannis de Insula uocaretur Nicolaus Buccalata, in instrumento conscriptus est Ioannes, et archipresbyter S. Blasii cum uocetur Ioannes, ibi scriptus est Petrus, et cum presbyter Carisomus nunquam fuerit archipresbyter, ibi scriptus est archipresbyter. Et pro his omnibus asserit instrumentum esse falsum. Ioannes Ranucii hostiarius iuratus dixit  idem de sententia non data et de testibus non productis, et de commissione facta tantum Magistro R. dixit quod alii, de appellatione facta ad Dominum papam Lucium, eo quod rectores non sicut debebant, procedebant, idem dixit quod presbyter Girardus. Addidit etiam quod P. domini Rustici iudex a rectoribus assessor fuit constitutus, et non a domino papa Lucio, ad quem causa nondum appellata erat, et de P. Albertini idem dixit quod alii.

Quibus omnibus auditis utraque pars sepe et sepius si quid noui addere uellent, ut iuris et moris est a nobis interrogata, suis allegationibus de communi uoluntate et de consilio aduocatorum renuntiauit. Facta itaque ab utraque parte renuntiatione,  ut dictum est, et testium depositionibus, presente utraque parte, perlectis et publicatis, omnia seriatim: domini pape Clementis mandato et autoritate, et consensu et uoluntate cardinalium, talem protulimus sententiam: In nomine Domini. Nos Alexius Dei miseratione tituli S. Susanne presbyter, et Ioannes eadem miseratione Sancti Theodori diaconus, cardinales, A. domino Clemente papa delegati super querela falsi instrumenti que uertitur inter ecclesiam Sancte Marie Campi Martis ab una parte; et ecclesias Sancti Triphonis, Sancti Nicolai de prefecto, et Sancti Saluatoris de Sere ex alia: de quadam charta falsa quam Agnes abbatissa Sancte Marie Campi Martis et sanctimoniales deferebant, per quam se asserebant  a rectoribus Romane fraternitatis absolutas ab omni querela et molestia quam predictarum ecclesiarum Petrus Albertini economus, ut in illa charta continebatur, faciebat; scilicet a domo Pauli de Nuso et infra, a domo Buccacanum et infra, a uia maiore que uadit ad turrim Armeldrigi Scorzasanti, et infra, ab utroque latere uie, a domo monachi et infra, et a domo Benencase de Romanello et infra. Auditis utriusque partibus allegationibus diligenter examinatis, auctoritate et mandato Domini Clementis tertii pape et cardinalium consensu et uoluntate, iudicamus predictam chartam falsam esse et omni tempore uiribus carere, et clericis predictarum ecclesiarum incisam  tradi iubemus, et quidquid ad eius chartule false confirmationem a quacunque persona factum est, domini pape Clementis auctoritate irritamus atque cassamus. Hec sententia data est presentibus Agnete abbatissa Campi Martis, et Monachabus scilicet Odolina de Rauenna, Lucia, Scolastica, Theodora, Agnete, Catharina, Petro de rogata procuratore monasterii eiusdem in hac causa; ex parte uero Ecclesiarum, Octauiano archipresbytero S. Triphonis, Nicolao iusto eiusdem ecclesie clerico, Romano archipresbytero Sancti Saluatoris de Sere, Leone Archipresbytero Sancti Nicolai de prefecto, Carisomo presbytero eiusdem ecclesie, Iordano de Malabranca, Corrado nepote suo, Stephano Filio Corradi. Nulli ergo omnino hominum liceat hanc nostre confirmationis paginam infringere, uel ei  ausu temerario contraire. Si quis autem hoc attentare presumpserit, indignationem omnipotentis Dei et beatorum Petri et Pauli apostolorum eius se nouerit incursurum. Amen.

    Ego Clemens catholice Ecclesie episcopus.
    Ego Albinus diuina permissione. tit. S. Crucis in Ierusalem presb. card.
    Ego Bobo tit. S. Anastasie presb. card.
    Ego Alexius tit. S. Susanne presb. card.
    Ego Petrus S. Laurentii in Damaso presb. card.
    Ego Iac. diac. card. S. Mar. in Cosmedin.
    Ego Octauianus SS. Sergii et Bacchi diac. card.
    Ego Gregorius S. Marie in Porticu diac. card.
    Ego Bernardus S. Marie Noue Diac.
     Ego Ioannes S. Theodori diac. card.


Datum Laterani, per manum Moysi Sancte Romane Ecclesie subdiaconi et uicem agentis cancellarii, pridie Nonas Nouemb., indictione uII, Incarnationis Dominice anno 1188, pontificatus uero domini Clementis pape III, anno primo. Amen.



XCIII. Priuilegium pro monasterio Casinensi. 
[TOSTI, Storia di Monte-Casino, II, 214.]

CLEMENS episcopus, seruus seruorum Dei, dilectis filiis . . . abbati, et monachis Casinensibus, salutem et apostolicam benedictionem.

Cum uobis tam in capite quam in membris ab  apostolica sede sit concessa libera sepultura, uobis quoque de consueta clementia eiusdem sedis, cui nullo mediante noscimini subiacere, duximus indulgendum, ut quoties pro corporibus mortuorum in processione uos exire contigerit, crucem, incensum, et aquam benedictam portandi iuxta morem terre libere, nullius contradictione uel appellatione obstante, habeatis de nostra licentia facultatem. uerum si aliqui contra uos causam mouere uoluerint quod libertatem huiusmodi non debeatis habere, in nostra presentia suam iustitiam assequantur.

Datum Laterani XIII Kalendas Decembris, pontificatus nostri anno primo.



XCIu. Casinense monasterium sub B. Petri et apostolice sedis protectione suscipit. Cenobium idem, ceteris per Occidentem preferendum esse declarat. Abbatem eiusdem cenobii in conuentibus, superiorem ceteris abbatibus locum tenere ac priorem sententiam proferre decernit. 
[MARGARINI, Bullar. Casin., II, 216.]


CLEMENS episcopus, seruus seruorum Dei, dilectis filiis ROFFRIDO abbati monasterii S. Benedicti Casinensis eiusque fratribus tam presentibus quam futuris, regularem uitam professis, in perpetuum.

Omnipotenti Deo cuius melior est misericordia  super uitas gratias agimus, quoniam gloriosus in sanctis suis atque miserabilis est, et uirtutes suas ubicunque uult, ineffabili bonitate ostendit. Ipse quippe dignationis sue potentia beatissimum Benedictum patrem omnium constituit monachorum. Ipse enim monastice legis latorem et operatorem esse disposuit. Ipse illius meritis, Casinense monasterium in quo, et sanctissime uixit, et gloriosissime obiit, omnibus per occidentem monasteriis, clementi benignitate, prefecit. Quoniam igitur dignum est ut tam celebre et solemne monasterium, apostolica sedes specialius amplectatur, monasterium ipsum ad exemplar Romanorum pontificum predecessorum nostrorum felicis memorie, sub sancti Petri et nostra protectione suscipimus, et  presentis scripti pagina communimus. Preterea predecessorum nostrorum sancte memorie Urbani et Calixti Romanorum pontificum uestigia subsequentes, uestrumque cenobium ceteris per occidentem cenobiis preferendum asserimus. Et tam te quam successores tuos in omni conuentu episcoporum, seu principum, superiorem omnibus abbatibus consedere, atque in iudiciis priorem ceteris sui ordinis iuris sententiam proferre sancimus. Si qua igitur in futurum ecclesiastica secularisue persona hanc nostre constitutionis paginam sciens, contra eam temere uenire tentauerit, secundo tertioue commonita, nisi reatum suum congrua satisfactione correxerit, potestatis honorisque sui dignitate careat, et a sacratissimo corpore ac  sanguine Dei et Domini Redemptoris nostri Iesu Christi aliena fiat, atque in extremo examine ditricte ultioni subiaceat. Cunctis autem eidem loco sua iura seruantibus sit pax Domini nostri Iesu Christi, quatenus et hic fructum bone actionis percipiant et apud districtum iudicem premia eterne pacis inueniant. Amen, amen, amen.

Datum Laterani, per manum Moysi sancte Romane Ecclesie subdiaconi, uicem agentis cancellarii, X Kalend. Decembris, indictione uIII, anno Incarnationis Dominice 1188, pontificatus uero domni Clementis pape III anno I.



XCu. Ecclesiam S. Michelis Nonantulanam tuendam suscipit eiusque possessiones et priuilegia confirmat. 
[TIRABOSCHI, Storia di Nonantola, II, 317.]


CLEMENS episcopus, seruus seruorum Dei, dilectis filiis SIGIFREDO archipresbytero et uniuersis canonicis ecclesie S. Michelis iuxta Nonantule castrum site, tam presentibus quam futuris canonicam uitam ducentibus, in perpetuam memoriam.

Monet nos apostolice sedis, cui, licet immeriti, deseruimus, auctoritas pro ecclesiarum statu prouida circumspectione satagere, et ne malignorum rapinis uel molestiis exponantur, apostolicum ipsis patrocinium impertiri. Eapropter, dilecti in Domino  filii, uestris iustis postulationibus clementer annuimus, et prefatam ecclesiam S. Michelis, in qua diuino estis obsequio mancipati, ad exemplar felicis recordationis Alexandri et Urbani PP. predecessorum nostrorum sub beati Petri et nostra protectione suscepimus, et presentis scripti communiuimus priuilegio, statuentes ut quascunque possessiones, quecunque bona eadem ecclesia impresentiarum iuste et canonice possidet, aut in futurum concessione pontificum, largitione regum uel principum, oblatione fidelium seu aliis iustis modis, prestante Domino, poterit adipisci, firma uobis uestrisque successoribus et illibata permaneant. In quibus hec propriis ducimus exprimenda uocabulis.

 Locum ipsum in quo prefata ecclesia sita est, cum omnibus pertinentiis suis, et terris tam cultis quam his que ad cultum peruenerint; ecclesiam quoque S. Marie de la Banzola, ecclesiam S. Laurentii, ecclesiam S. Saluatoris, ecclesiam S. Nicolai, ecclesiam S. Marie del Cantone, ecclesiam S. Senesii, ecclesiam S. Marie de Reduto, ecclesiam S. Petri de Rubiaro, ecclesiam S. Michelis de Senaida, ecclesiam S. Ioannis de Gazo, ecclesiam S. Ambrosii, ecclesiam S. Ioannis de Runco, ecclesiam S. Marie de Bagazzano, ecclesiam S. Ioannis de Panaro, ecclesiam SS. Cosme et Damiani de Rauarino, ecclesiam S. Agnetis de Ronco de Preposo. Decimas quoque a bone memorie Rodulpho quondam abbate Nonant. monasterii cum  consilio et assensu capituli sui a strata Claudia usque ad Portiolam, et a Mucia usque ad Panarum flumen, et ultra Panarum usque ad Fossam scuram, quidquid et quantum ab hominibus uille predicti fluminis seu Nonantule habitatoribus laboratur uel laborabitur ecclesie uestre concessas, quemadmodum in priuilegiis predecessorum nostrorum felicis recordationis Sergii, Alexandri et Urbani Romanorum pontificum noscitur rationabiliter contineri, et decimas terrarum de curte de Sicco et Crepacore positarum, scilicet iuxta fluuium currentem per pontem longum inferius, superius uero infra fossam, que dicitur Rabiosa, ex altera parte infra Bisentulum, et fossam que dicitur cenosa,  prout eas rationabiliter acquisistis, has siquidem omnes sicut impresentiarum canonice et pacifice possidetis uobis uestrisque successoribus auctoritate apostolica confirmamus, statuentes et penitus inhibentes ne laicis personis a quoquam in beneficium concedantur.

Preterea uilla que dicitur Salicetum, sicut pro sollicitudine et cura, quam in diuinorum celebratione officiorum, in receptione hospitum, in luminarium et architecture prouisione, in decimis et oblationibus inter fratres diuidendis, pre ceteris habere dignosceris, archipresbytero eiusdem ecclesie concessa est; tibi tuisque successoribus illibata permaneat. Porro ne cordi contrito et humiliato atque se suis excessibus satisfacere uolenti  exhibere condignam penitentiam denegetur, ad exemplar iam dictorum predecessorum nostrorum super criminalibus culpis illorum, qui ad ius prefati monasterii pertinent et nulli episcopo subiecti sunt, ligandi et soluendi, cum consilio tamen alicuius religiosi et discreti episcopi, si necessitas incubuerit, liberam tibi concedimus facultatem. Antiquas quoque ac rationabiles consuetudines et libertates seu et dignitates in ecclesia uestra hactenus obseruatas, ratas habemus, easque perpetuis temporibus illibatas permanere censemus, et ne quis uos uel ecclesiam ipsam nouis aut indebitis exactionibus aggrauare presumat, auctoritate apostolica prohibemus.

Decernimus ergo ut nulli omnino hominum liceat  prefatam Ecclesiam temere perturbare, aut eius possessiones auferre, uel ablatas retinere, minuere, seu quibuslibet uexationibus fatigare; sed omnia integra conseruentur eorum, pro quorum gubernatione et sustentatione concessa sunt, usibus omnimodis profutura, salua sedis apostolice auctoritate, et Nonantulani monasterii canonica iustitia. Si qua igitur in futurum ecclesiastica secularisue persona, hanc nostre constitutionis paginam sciens, contra eam temere uenire tentauerit, secundo tertioue commonita, nisi reatum suum congrua satisfactione correxerit, potestatis honorisque sui careat dignitate, reamque se diuino iudicio existere de perpetrata iniquitate cognoscat, et a sacratissimo corpore et sanguine Dei Domini Redemptoris  nostri Iesu Christi aliena fiat, atque in extremo examine districte ultioni subiaceat. Cunctis autem eidem loco sua iura seruantibus sit pax Domini nostri Iesu Christi, quatenus et hic fructum bone actionis percipiant, et apud districtum Iudicem premia eterne pacis inueniant. Amen.

    Ego Clemens catholice Ecclesie episcopus ss.
    Ego Ioannes presb. card. tit. S. Marci.
    Ego Albinus tit. S. Crucis in Ierusalem presb. card.
    Ego Rodulphus tit. S. Praxedis presb. card.
    Ego Bobo tit. S. Anastasie presb. card.
    Ego Alexius tit. S. Susanne presb. card.
     Ego Bobo diaconus cardinalis S. Marie in Cosmedin.
    Ego Gregorius diaconus cardinalis S. Marie in Porticu.
    Ego Ioannes S. Theodori diaconus cardinalis.
    Ego Bernardus S. Marie Noue diaconus carnalis.


Datum Laterani, per manum fratris Moysi Lateranensi canonici S. Romane Ecclesie subdiacon. uicem agentis cancellarii, X Kalend. Decembr., indictione uII, Incarnationis Dominice anno 1188, pontificatus uero domini Clementis pape III anno primo.



XCuI. Monasterii S. Martini Metensis protectionem suscipit disciplinamque ac possessiones confirmat. 
[Histoire de Metz, III, Pr., p. 144.]


CLEMENS episcopus, seruus seruorum Dei, dilectis filiis abbati monasterii Sancti Martini Metensis eiusque fratribus tam presentibus quam futuris, regularem uitam professis in perpetuum.

Religiosam uitam eligentibus apostolicam conuenit adesse presidium, ne forte cuiuslibet temeritatis incursus aut eos a proposito reuocet, aut robur, quod absit! sacre religionis infringat. Eapropter, dilecti in Domino filii, uestris iustis postulationibus annuentes, prefatum beati Martini Metensis  monasterium in quo, auctore Deo, diuino estis obsequio mancipati, sub beati Petri et nostra protectione suscipimus, et apostolice sedis priuilegio communimus. Imprimis siquidem statuentes ut ordo monasticus, qui secundum Deum et Beati Benedicti Regulam in eodem monasterio institutus esse dignoscitur, perpetuis ibidem temporibus inuiolabiliter obseruetur. Preterea, quascunque possessiones, quecunque bona idem monasterium impresentiarum iuste et canonice possidet, aut in futurum concessione pontificum, largitione regum uel principum, oblatione fidelium, seu aliis iustis modis, prestante Domino, poterit adipisci, firma uobis uestrisque successoribus et illibata permaneant. In quibus hec propriis duximus exprimenda  uocabulis:

Conductum ecclesie Sancti Martini cum decima, et totam decimam perticarum, et . . . . . . terre, et uillam ipsam cum boum et centania; conductum ecclesie de Hatrise  et mansum unum; et capellam de ualleroi; capellam Sancti Iuliani cum atrio; allodium de Wazumaitul, et molendinum et terram de Burtuille , et de Boumont ; conductum ecclesie de Abba isuilla , uillam ipsam cum banno, totam decimam sartacionum et apum; conductum ecclesie de Sauneio ; conductum ecclesie de uineolis , cum tota decima perticarum, medietatem decime ultra riuulum et uillam ipsam  cum banno; conductum Sancti Hilarii Metensis; conductum ecclesie de Otranges, tertiam partem uille cum banno, capellam ipsius loci et decimam perticarum; conductum ecclesie de Guelanges , et duos iornales terre; conductum ecclesie de Mayaco , ecclesie de Guen , ecclesie de Faumacres  cum capella de Morlanges; conductum ecclesie de Celleio  cum capellis, et de Iuez decimam indominicate terre; conductum ecclesie de Luceio  cum tota decima laborum, fructuum, et uillam ipsam cum banno; capellas cum oblationibus Sancti Christophori, Sancte Marie de Buis , Braconis uallis , uillam ipsam cum banno, decimam a regia superius sartacionum et opum;  etiam decimam indominicate terre de Scholanges, et uillam ipsam cum banno; conductum ecclesie de Buseio , cum capellis et totam decimam perticarum et indominicate terre ducis, et decimam de duabus domibus que sunt in atrio, et ex ipsis quatuor denarios, et de duobus molendinis quatuor denarios; duas partes oblationum in festiuitate Omnium sanctorum, Natiuitate Domini et in Pascha; duas etiam partes de eleemosynis defunctorum, infra octo dies Pasche, et infra tredecim dies Natalis Domini, uel in ipso die omnium sanctorum; et quatuor solidos, et quartarum annone pro manso uno, pratum indominicatum, et de sarlatione et decima pascationis porcorum quatuor solidos; et totam decimam indominicate terre Sancte  Marie uirdunensis; apud Moulins mansum unum cum banno; potestatem Mauridomus cum capella; totam decimam molendinorum, pratorum et omnium laborum fratrum et sartationum, et totam decimam nutrimentorum fratrum et de indominicatis terris et de accingiis quartariis ad manus abbatum uenientibus; similiter de Busiaco totam decimam nutrimentorum domus et regalis fisci; et sicut de Mauridomo decimam de accingiis et quartariis ad manus abbatum uenientibus, laborum fratrum, molendinorum, pratorum et quatuor denarios pro palo de Chinel; ecclesiam de Condeto, cum capellis de Wormeranges et Sancti Germani, et uillam ipsam cum banno; piscaturam ab Arnulphi fonte usque Astat, et Conis usque ad Bruscas; et  apud uy sexdecim mensuras salis et sex solidos, et dimidium pro manso uno; libertatem etiam in ministerialibus creandis, uel amouendis, et totam decimam indominicate terre que ad ecclesiam ipsam pertinet; et de angeria triginta denarios in uilla Sancti Martini, et in uineolis, et in Otranges pro quolibet manso; in Abbatisuilla etiam duos solidos; in aliis uillis, tantum de angeria, quantum de censu, in festo Sancti Martini; libertatem quoque tam atrii memorate ecclesie Sancti Martini, quam omnium grangiarum suarum, ab omni exactione et procuratione aduocatorum; a pastore de Buseio duos solidos; similiter de Atrise, de Famacres, de Guelanges, de Otranges, de Guen et de Cerleio,  Sane noualium uestrorum que propriis manibus aut sumptibus colitis, nullus a uobis decimas exigere uel extorquere presumat. Sepulturam quoque ipsius monasterii liberam esse decernimus, ut eorum deuotioni et extreme uoluntati, qui illic sepeliri deliberauerint, nisi forte excommunicati uel interdicti sint, nullus obsistat, salua iustitia ecclesiarum illarum a quibus mortuorum corpora assumuntur. Obeunte uero te, nunc eiusdem loci abbate, uel tuorum quolibet successorum, nullus ibi qualibet subreptionis astutia seu uiolentia preponatur, nisi quem fratres communi consensu uel fratrum pars consilii sanioris, secundum Dei timorem et beati Benedicti Regulam, duxerint eligendum; chrisma uero, oleum sanctum, consecrationes altarium  seu basilicarum, ordinationes monachorum qui ad sacros ordines fuerint promouendi, siue clericorum eiusdem monasterii cellis uel ecclesiis pertinentium, a diecesano suscipietis episcopo, siquidem catholicus fuerit et gratiam atque communionem apostolice sedis habuerit, et si ea gratis et sine prauitate exhibere uoluerit, alioquin ad quemcunque malueritis antistitem recurratis qui nostra fultus auctoritate, quod postulatur indulgeat.

Decernimus ergo ut nulli omnino hominum liceat prefatum cenobium temere perturbare, aut eius possessiones auferre, uel ablatas retinere, minuere, aut iniuste datas suis usibus uindicare, temere seu temerariis uexationibus fatigare, sed omnia integra conseruentur eorum, pro quorum gubernatione ac  sustentatione concessa sunt, usibus omnimodis profutura, salua sedis apostolice auctoritate, et diecesani episcopi canonica iustitia.

Si qua igitur in futurum ecclesiastica secularisue persona hanc nostre constitutionis paginam sciens contra eam temere uenire tentauerit, secundo tertioue commonita, nisi presumptionem suam congrua satisfactione correxerit, potestatis honorisque sui careat dignitate, reamque se diuino iudicio existere de perpetrata iniquitate cognoscat, et a sacratissimo corpore ac sanguine Dei et Domini Redemptoris nostri Iesu Christi aliena fiat, atque in extremo examine districte ultioni subiaceat.

Cunctis autem eidem loco sua iura seruantibus  sit pax Domini nostri Iesu Christi, quatenus et hic fructum bone actionis percipiant, et apud districtum iudicem premia eterne pacis inueniant. Amen.

    Ego Ioannes, presbyter cardinalis titulo Sancti Marci.
    Ego Pandulphus, presbyter cardinalis Basilice XII Apostolorum.
    Ego Albinus, presbyt. card. Sancte Crucis in Ierusalem.
    Ego Rodulphus, tit. Sancte Praxedis, presbyter card.
    Ego Bob. tit. S. Anastasie presb. card.
    Ego Alexius, tit. S. Susanne presb. card.
     Ego Iacobus, diaconus cardinalis Sancte Marie in Cosmedin.
    Ego Octauianus, Sanctorum Sergii et Bacchi diac. card.
    Ego Gregorius, beate Marie in Porticu, diac. card.
    Ego Ioannes Sancti Theodori diac. card.
    Ego Bernardus Sancte Marie Noue diac. card.
    Ego Gregorius Sancte Marie in Aquino diac. card.


Datum Laterani per manum Moysi, sancte Romane Ecclesie subdiaconi, uicem agentis cancellarii, III Kal. Decembris, indict. uI, Incarnationis Dominice anno 1188, pontificatus uero domni Clementis pape III, anno primo.



XCuII. B[alduino], archiepiscopo Cantuariensi, precipit, ut monachis Cantuariensibus que abstulerit intra dies XL restituat. Priuilegia et sedis apostolice et Ecclesie Cantuariensis in constituendo priore nouo ledi uetat; alioquin R[adulfum], presbyterum cardinalem tit. S. Praxedis, legatum suum, seueritate usurum ostendit. 
[GERuASII Chron. ap. TWYSDEN H. A. Scr., I, 1537.]


CLEMENS episcopus, seruus seruorum Dei, uenerabili fratri B. Cantuariensi archiepiscopo, salutem et apostolicam benedictionem.

Quanto in Ecclesia Dei scientie munere et religionis preemines honestate, dignitatis apicem in partibus Anglicanis obtines ampliorem tanto decet  caritatem tuam uigilantiori studio a subiectorum iniuriis uel oppressionibus temperare, et his postpositis que iustitie pulchritudinem decolorant, odoremque bone opinionis exstinguunt, obedientiam et reuerentiam debitam maioribus exhibere. Unde non sine causa miramur quod, sicut nobis proponitur, post appellationem ad sedem apostolicam factam, et bone memorie prohibitionem Urbani predecessoris nostri, adeo circa noue capelle constructionem et alia multa manus tuas in Ecclesie tibi commisse fratrum molestias aggrauasti, ut nichil eis de interposite appellationis remedio accessisse, prout ratio iuris expostulat existimetur, nec tu honori sacrosancte Romane Ecclesie matris tue uidearis prout oportuit detulisse. Licet  autem propositum nobis sit fraternitati tue, quantum cum Deo possumus deferendi, et personam tuam in omnibus que ex officio nobis incumbunt, statuerimus honorare, quia tamen eorumdem fratrum pressuras pariter et clamores cum bona conscientia preterire clausis oculis nec possumus, nec debemus, fraternitati tue de consilio fratrum nostrorum per apostolica scripta mandamus et districte precipimus quatenus, contradictione et occasione postposita, eo etiam non obstante si te abesse contigerit ab Ecclesia, quidquid post appellationem ad sedem apostolicam factam, uel predecessoris nostri prohibitionem in opere capelle actum est, non differas demoliri, reuocans et deducens  prorsus in irritum, quidquid de instituendis canonicis et aliis circa capellam factum est et perperam innouatum. Eos etiam qui post inhibitionem sepedicti predecessoris nostri in capella ipsa diuina officia celebrare presumpserunt, donec condignam nobis satisfactionem exhibeant, ab officio et beneficio habeas interdictos, Ministros conuentus quos post appellationem interpositam amouisti, quos et idem predecessor noster restituit habeas restitutos, et eos quos pariter post appellationem interpositam excommunicare uel suspendere uoluisti, habeas nichilominus absolutos, et uniuersa que post appellationem ipsam in eorum grauamen attentata sunt, in inuasione uidelicet uillarum et possessionum suarum, reddituum quoque et aliorum  que ante appellationem habuerant, et ablatione similiter aliarum rerum, in statum pristinum, appellatione et contradictione cessante, reducas. Ad hec quia, secundum formam iuris, post appellationem nichil est innouandum, uolumus et precipimus ut pendente iudicio in eorumdem fratrum detrimentum circa statum monasterii nichil omnino satagas immutare. Nihilominus precipiendo mandantes, ut omnia que ipsis monachis a tempore promotionis tue, uel post appellationem uel ante absque iuris ordine illicite abstulisti, in ecclesiis, exeniis, uillis, possessionibus, redditibus, seu rebus aliis, cum congrua recompensatione fructuum postea illicite perceptorum, et libertatibus et administratione competenti et libera, infra XL dies post harum receptionem  litterarum restituere non moreris. Ipsis quoque monachis precipiendo mandamus, ut si ab eodem tempore aliqua contra ius tuum et honorem presumpserint, satisfactionem tibi, appellatione remota, exhibeant competentem. Quia uero prior monasterii in prosecutione negotii concessit in fata, uolumus et precipiendo mandamus ut in institutione prioris, contra priuilegia sedis apostolice et Regulam beati Benedicti et consuetudinem Ecclesie hactenus obseruatam non procedas, et si feceris, appellatione remota non differas reuocare, nullis litteris obstantibus a sede apostolica impetratis. Alioquin dilecto filio nostro R. titulo Sancte Praxedis presbytero cardinali apostolice sedis legato dedimus in mandatis, ut apostolica auctoritate  te et omnes contradictores, et monachos ipsos, si rebelles exstiterint, ad hoc remoto appellationis obstaculo, ecclesiastica districtione compellat.

Datum Laterani, Iu Idus Decembris, pontificatus nostri anno primo.



XCuIII. Monasterium S. Nicolai de Frutino tuendum suscipit eiusque disciplinam, possessiones et priuilegia confirmat. 
[D. Erasmi GATTULA, Supplem. historie Cassinensis, tom. I, p. 200.]

CLEMENS episcopus, seruus seruorum Dei, dilectis filiis abbati S. Nicolai in Trotino, eiusque fratribus, tam presentibus quam futuris, regularem uitam  professis in perpetuum.

Quoties nobis . . . . . . . . Religioni et honestati conuenire dignoscitur, animo nos decet libenti concedere, et petentium desideriis congruum suffragium impertiri. Eapropter, dilecti in Domino filii, uestris iustis postulationibus annuentes, prescriptum monasterium S. Nicolai quod ad ius seu prouisionem Cassinensis monasterii pertinet sub beati Petri et nostra protectione suscipimus, et presentis scripti priuilegio communimus, in primis siquidem statuentes ut ordo monasticus, qui in ipso monasterio secundum Dei timorem, et S. Benedicti Regulam atque institutionem predicti monasterii Cassinensis institutus esse dignoscitur, perpetuis ibidem temporibus  inuiolabiliter obseruetur. Preterea, quascunque possessiones, quecunque bona idem monasterium impresentiarum iuste et canonice possidet, aut in futurum concessione pontificum, largitione regum uel principum, oblatione fidelium, seu aliis iustis modis, prestante Domino, poterit adipisci, firma uobis uestrisque successoribus, et illibata permaneant; in quibus hec propriis duximus exprimenda uocabulis:

Ecclesiam S. Martini iuxta ipsum monasterium, ecclesiam S. Iacobi, turrem de Summosano cum ecclesia S. Marie, tenimentum in Gardeto, et Laterneto, casale de Tocsano cum ecclesia S. Marie, castellum de Cerreto cum ecclesia S. Angeli, castellum de Nepocsano cum ecclesia S. Martini,  ecclesiam S. Saluatoris in Rusticiliane, ecclesiam S. Syluestri, ecclesiam S. Scholastice, ecclesiam S. Marie in Camerone, ecclesiam S. Marie de Biensa, tenimentum in Artesano, et in Pucsatello, tenimentum iuxta Salanellum cum uno molendino in arenarie, tenimentum terre mille modiorum, tenimentum in uelleri; et in Allano portionem Gerardi de Totonis Frum, de castello uelleri, cum ecclesia S. Angeli intus etiam in ipso castello, et per diuersa loca terre modia mille, Poium de Festagiano cum ecclesia S. Sauini, Poium de uarano cum ecclesia S. Iuuenalis, ecclesiam S. Petri ad Allianum, ecclesiam S. Andree, ecclesiam S. Felicis ad Tullianum cum pertinentiis suis, in Calducso, ecclesiam S. Saluatoris cum casale suo,  Poium de Spoltino cum pertinentiis suis; Poium de Botunto cum ecclesia S. Petri, et omnibus pertinentiis, et unum sedium Molendini . . . . insulam de Ficu, tenimentum in Arn . . . . . collem de Ascutula, cum duobus Molendinis casalem de Auen . . . . tenimentum in pla . . . . . et in Sportellis, tenimentum in Pacsano, et in plano de Mortula terram duo millia modiorum, tenimentum in Paragano, et in Monteaureo, tenimentum in Sorbellis, et in Grecana, tenimentum in Cerritulo, et in Fonteiano, tenimentum in Nepocsano, in ui[.....]o de Naretulo, et Moserano in Aprutio; quartam partem de Collerotundo, quartam partem de Frundarolo et duodecim mansiones hominum, cum ecclesia S. Angeli ad Saldinum, et ecclesiam S. Saluatoris, et S. Crucis ad  Scilianum, tenimentum de Oferano, centum modia terre in Roccha de Cameliano, ecclesiam ad Cellas, et ecclesiam S. Petri, et tenimentum per diuersa loca modiorum mille, castellum de Montino cum pertinentiis suis, curtem de Cabiano cum ecclesia S. Nicolai, et omnibus pertinentiis suis, castellum de Oregnano cum introitu et exitu suo, ecclesiam S. Marie et ecclesiam S. Petri cum pertinentiis de Pacsano; et in campo Nerino, et Fageto modiorum mille, tenimentum in Paterno, et Ancarano, castellum de Carrusa, et ecclesiam S. Angeli cum omnibus pertinentiis suis, ecclesiam S. Martini in Barano cum pertinentiis suis, ecclesiam S. Donati in campo Nerino, ecclesiam S. Martini in Galegnano  cum pertinentiis suis, ecclesiam S. Flauiani in Torano cum pertinentiis suis, in Colondelle ecclesiam S. Saluatoris, et duodecim mansiones hominum in pertinentiis castelli de Cosenulis, ecclesiam S. Martini cum pertinentiis suis, ecclesiam S. Ioannis de ad Gauanne cum pertinentiis suis. In eiusdem pertinentiis ecclesiam S. Felicitatis cum curte sua, tenimentum ad Pat., tenimentum in Ripa Alta, ecclesiam S. Benedicti de Cabiano cum pertinentiis suis, castellum Montorii ad mare cum ecclesia S. Saluatoris; in Tortoreto, Poium Oddonis, cum ecclesia S. Liberatoris, Poium de Foreman, cum ecclesia S. Angeli, Poium de Tassello cum pertinentiis suis, et cum uno molendino in Bibrata, tenimentum de Laciano cum ecclesia S. Pardi, tenimentum  in Ponesano cum littore maris in piscatione sua. In tentorium Tor . . . . . et pertinentiis suis donationes Transmundi comitis . . . . . . . cum ecclesia S. Pauli, ecclesiam S. uitalis cum pertinentiis suis, ecclesiam S. Stephani ad Cesule, ecclesiam S. Geruasii, ecclesiam S. Laurentii cum castello de Patemo, ecclesiam S. Angeli in Cucero, ecclesiam S. Laurentii ad Monianum cum tenimentis suis, ecclesiam S. Marie in Romeliano cum pertinentiis suis, castellum de Casa Domnica cum duobus molendinis, curtem de Antoiano in integrum cum ecclesia S. Crucis, ecclesiam S. Petri ad Opacum cum pertinentiis suis, ecclesiam S. Flatiani, ecclesiam S. Ioannis in castello de Ripa, ecclesiam S.  Ioannis ad Bacclianum, cum castellis et pertinentiis de Cacsiano, diuersa tenimenta in territorio de Podio, ecclesiam S. uictorie, ecclesiam S. Aegidii, et S. Rustici cum pertinentiis suis, castellum de Pharaone cum pertinentiis suis, in comitatu Pinnehen. In territorio de Bassano tenimentum quoddam cum uno molendino in fluuio de Maone, ecclesiam S. Ioannis de Gaminaro cum pertinentiis suis, ecclesiam S. Marie super ipsam ecclesiam S. Ioannis, ecclesiam S. Crucis de Scafeniano, Poium S. Angeli de Camarda cum ecclesia S. Angeli et S. Sauini, et terre per diuersa loca modiorum duo millia, curtem de Ceseriano cum tenimentis suis, ecclesiam S. Petri ad Collealtum cum uno molendino, ecclesiam S. Marie ad Eubillos, curtem in  Albeto cum tenimentis suis, tenimentum in Ceselleiano, in fluuio Magone, et riuo de Temerino, ecclesiam S. Cassiani, cum curte, et omnibus pertinentiis suis, ecclesiam S. Petri, et S. Crucis de Monte, ecclesiam S. Agnetis, ecclesiam S. Ioannis, ecclesiam S. Andree de Collegreco cum cellis et pertinentiis suis, ecclesiam S. Saluatoris de Castellis cum castello suo, ecclesiam S. Martini in loco, qui dicitur ad Ceselian. et Pacsanum, ecclesiam S. Martini in campo de Ioue, ecclesiam S. Petri in loco qui dicitur ualdaresco, et in riuo Eutoso, et S. Mauro, et ficu Nereca iuxta fluuio fine, castellum de Genestrule, cum ecclesia S. Nicolai, Poium de Pecsano, cum terris de Roceto modiorum  tria millia, ecclesiam S. uictorini, S. Saluatoris et S. Syluestri, ecclesiam S. Marie in loco qui dicitur Genestrule, ecclesiam S. Saluatoris in Bifero cum pertinentiis suis, ecclesiam S. Crucis in Cerreto, ecclesiam S. Martini in Solenianum, insulam de Marnarolo cum tenimentis suis, ecclesiam S. Marie de Casaleneia cum pertinentiis suis, ecclesiam S. Donati . . . . . . . cum pertinentiis suis. In Termulis, ecclesiam S. Pauli de . . . . . . Actico, tenimentum de Petacsato cum aqua, et piscatione maris, ecclesiam S. Georgii de Montecello in territorio Esculano, curtem de Morule cum ecclesia S. Saluatoris ad locum qui dicitur Ableto, et tenimentum per mensura ducentorum modiorum, curtem de Tolleman. cum tenimentiis suis, ecclesiam S. Sauini cum pertinentiis  suis; in loco qui dicitur Frisian., ecclesiam S. uincentii cum pertinentiis suis et uno molendino in flumicello, castellum de Pecsano cum ecclesia S. Saluatoris, Poium de Petra Capellata, cum ecclesia S. Petri, ecclesiam S. Archangeli in Poppleto cum terris duo millia modiorum, castellum de Ancarano cum ecclesia S. Marie, et terris modiorum mille in marchia, ecclesiam S. Benedicti in Salbuceto, iuxta fluuium Tisinum, ecclesiam S. Paratiade cum casale suo, ecclesiam S. Marie in Siluis, cum pertinentiis suis; in Aiello, ecclesiam S. Crucis, ecclesiam S. Apollinaris, ecclesiam S. ualentini, ecclesiam S. Petri in Cerreto, ecclesiam S. Quirici iuxta fluuium Menoccle, ecclesiam S. Petri in Lamentian. cum pertinentiis suis, ecclesiam S. Marie  in Libiano, ecclesiam S. Bartholomei in campo Fullonis cum pertinentiis suis; sane noualium uestrorum que propriis manibus aut sumptibus colitis, siue de mentionatis . . . . . . . . exigere, uel extorquere presumat; liceat quoque uobis clericos . . . . . . liberos, et absolutos ad conuersionem recipere, et eos absque contradictione aliqua retinere.

Cum autem generale interdictum terre fuerit, liceat uobis, clausis ianuis, exclusis interdictis et excommunicatis, non pulsatis campanis, suppressa, uoce diuina officia celebrare. Prohibemus insuper ut nulli fratrum uestrorum, post factam in eodem loco professionem, fas sit nisi arctioris religionis obtentu, sine abbatis sui licentia de eodem loco  discedere, discedentem uero absque communium litterarum cautione, nullus audeat retinere. Interdicimus etiam ne uos uel ecclesiarum uestrarum seculares persone uexationibus, uel exactionibus aliquibus inquietare audeant, aut in uos, uel in ipsarum ecclesiarum exerceant, potestatem . . . . . . . . et inquietin. aux. religionis propositum, quod sumpsistis diuinis possitis obsequiis imminere. Sepulturam . . . . . . ipsius loci liberam esse decernimus, ut eorum deuotioni, et extreme uoluntati qui se illic sepeliri deliberauerint, nisi forte excommunicati, uel interdicti sint, nullus obsistat.

Decreuimus ergo ut nulli omnino hominum fas sit prefatum monasterium temere perturbare aut eius possessiones auferre, uel ablatas retinere, minuere,  seu quibuslibet uexationibus fatigare, sed omnia integra conseruentur eorum, pro quorum gubernatione et sustentatione concessa sunt, usibus omnimodis profutura, salua sedis apostolice auctoritate, et predicti monasterii Cassinensis debita obedientia et reuerentia. Si qua igitur in futurum ecclesiastica, secularisue persona, hanc nostre constitutionis paginam sciens, contra eam temere uenire tentauerit, secundo tertioue commonita, nisi reatum suum digna satisfactione correxerit, potestatis honorisque sui dignitate careat reamque se diuino iudicio existere de perpetrata iniquitate cognoscat, et a sacratissimo corpore ac sanguine Dei et Domini Redemptoris nostri Iesu Christi aliena fiat atque in extremo examine districte ultioni subiaceat; cunctis  autem . . . . . . . seruantibus sit pax Domini nostri Iesu Christi quatenus et fructum bone actionis percipiant, et apud districtum iudicem premia eterne pacis inueniant. Amen, amen, amen.

    Ego Clemens catholice Ecclesie episcopus.
    Ego Ioannes tit. S. Marci. presb. card.
    Ego Laborans card. presb. Sancte Marie trans Tyberim tit. Calixti.
    Ego Pandulphus presb. card. Basilice XII Apostolorum.
    Ego Iacobus diaconus card. S. Marie in Cosmedin.
    . . . . . . SS. Cosme et Damiani diac. card.
    . . . . . . Sergii et Bacchi diaconus card.
    Ego Ioannes Sancti . . . . . card
     Ego Bernardus S. Marie Noue diac. card.


Datum Laterani, per manum Moysi S. R. E. subdiaconi uicem agentis cancellarii . . . . . . . septima, anno Incarnationis Dominice 1188, pontificatus uero domini Clementis pape III anno primo.



XCIX. Pacem a Petro S. Cecilie presbytero et Sofredo S. Marie in uia Lata diacono cardinalibus conciliatam inter Pisanos et Ianuenses, confirmat. 
[TRONCI, Mem. di Pisa, 152.]

CLEMENS episcopus, seruus seruorum Dei, dilectis filiis consulibus et populo Pisane diecesis, in perpetuum.

 Inutiliter inter discordantes compositiones sicce sententie proferentur, si ad memoriam posterorum non redigerentur in scriptum, et ad recidiue contentionis scrupulum certandum eis omnes disceptandi aditus clauderetur. Eapropter, dilecti in Domino filii, paci uestre et tranquillitati in posterum prouidere uolentes, compositionem que inter uos et dilectos filios nostros consules, et populum Ianuensem et ciuitates uestras per dilectos filios Petrum tit. S. Cecilie presbyterum, et Sofredum S. Marie in uia Lata diaconum, cardinales apostolice sedis legatos, est prouide confirmata, sicut in eorum authentico continetur, et ipsa est a partibus sine prauitate recepta, et iuramento firmata, deuotioni  uestre duximus confirmandam, auctoritate apostolica statuentes ut futuris temporibus inuiolalabiliter obseruetur. Quam etiam iuxta predictorum cardinalium scriptum authenticum, presenti pagine duximus inserendam de uerbo ad uerbum, cuius tenor talis est, uidelicet:

Petrus Dei gratia tit. S. Cecilie presbyter, et Sofredus Sancte Marie in uia Lata diaconus cardinalis apostolice sedis legati, uniuersis Dei fidelibus in pace et dilectione colen. pacis et dilectionis amorem.

Inter cetera, que summo pontifici, utpote Patri et pastori uniuersalis Ecclesie, imminent ex officio pastoralis sollicitudinis exsequenda, curam ad hoc tenetur gerere specialem, ut materia seditionis,  et scandali, prorsus tollatur de medio, et tranquillitas inter Dei fideles per Christi gratiam et eius sollicitudinem conformetur. Hac igitur consideratione inducti, et specialiter habentes ad subuentionem terre sancte respectum, felicis recordationis PP. Gregorius primo, et subsequenter eidem substitutus uenerabilis Pater uniuersalis Ecclesie Clemens per se, et sibi subditos instantissime laborarunt, ut inter Pisanos, et Ianuenses, quos iniqua, et periculosa guerrarum seditio diutius non absque suo et aliorum discrimine fatigauerat, per bonum pacis ad plenum possent, auxiliante Domino, reformari. Instanter proinde commoniti consules Pisanorum iurauerunt, prout predicto domino pape Clementi placuit, super omnibus controuersiis que  inter Ianuenses et Pisanos uertebantur, stare mandatis eius, quecunque per se ipsum, uel per certos nuntios, aut litteras suas eis imponeret. Et nobiles prudentesque uiri Nicolanus et Picchius, nuntii Ianuensium consulum, continuo hoc idem in animam ipsorum consulum iurauerunt. Quo facto gratanter pacis osculum ad inuicem sibi dederunt. Dominus papa autem de communi consilio suorum fratrum incontinenti precepit ipsis Ianuensibus, ut mille de ciuibus suis, quos Pisani eligerent, ut unum hominem in animam totius populi eodem modo facerent pacem iuramento firmare. Similiter etiam precepit ipsis Pisanis, ut mille de ciuibus suis, quos Ianuenses eligerent, ut unum hominem in  animam totius populi eodem modo facerent iuramento firmare, quod per Dei gratiam feliciter adimpletum est. Super hoc ergo solitam et paternam gerens sollicitudinem summus pontifex ad imponendum finem supradictis litibus et controuersiis, nos, licet insufficientes et immeritos, de communi fratrum consilio specialiter destinauit, certam in nonnullis articulis formam definiendi prefigens.

De speciali itaque apostolice sedis mandato, mercandi, imo fenerandi detestabile genus, quod donnicalia consueuistis nomine palliare in Sardinia penitus irritamus, uobis et Ianuensibus precipientes sub debito iuramenti, ne preteritis huiusmodi contractibus aliquid addatis, uel ulterius de nouo taliter presumatis inire: licentiam tamen habetis  ea absque omni dolo et fraude colligere, que uobis et tali mercatione debentur. Precipimus etiam uobis Pisanis, ne quouis ingenio aliquod impedimentum prestetis, quominus Ianuenses uniuersa pignora et possessiones quas in Sardinia habent, uel habere debent, et precipue pignora Bartolum q. regis Arboree quiete et pacifice teneant, quousque ipsis de sorte plenaria fuerit satisfactum. Hoc ipsum uobis Ianuensibus de pignoribus, et possessionibus Pisanorum sub districtu simili precipimus obseruandum. uobis quoque Pisanis districte sub debito iuramenti precipimus, ne aliquod per uos uel per alios prestetis impedimentum, quominus uniuersi iudices Sardinie, et decem de magnatibus et potentioribus in unoquoque iudicatu, et interposito  iuramento, promittant omnimodam securitatem Ianuensibus, et uniuersis de eorum districtu in terra, et aqua, et ubicunque habent posse, et facultatem, et ut de suis hominibus, quoties Ianuenses contra ipsos querimoniam deposuerint, faciant eis iustitie plenitudinem exhiberi, nec impedimento sitis, quominus predicta iuramenta securitatis in terra, et in mari firma et illibata seruentur. uobis etiam tam Ianuensibus quam Pisanis in commune precipimus sub debito iuramenti, ut liberam uobis adinuicem promittatis habere facultatem, atque licentiam per pelagus quocunque uolueritis nauigandi, et ad portum quemcunque uolueritis applicandi, et exinde mercimonia transuehendi.

Preterea uobis Pisanis sub debito iuramenti precipimus,  ne Ianuenses prohibeatis ad ciuitatem et alia loca de districtu, et fortia uestra libere accedere, et apud uos, sicut amicos, negotiari; saluis decretis ab utraque ciuitate absque malitia factis. De ceteris autem capitulis id statuentes precipimus obseruandum, ut si qua partium se in aliquo senserit pregrauatam, et uoluerit iustitiam postulare, illa pars contra quam fuerit querela deposita, de plano, sine omni dolo et absque ulla malitiosa dilatione, et quolibet maligno subterfugio, coram iudicibus siue arbitris ab utraque parte electis, ei parti que conquesta fuerit, exhibeat iustitie complementum: sententias quoque quas predicti iudices, siue arbitri, duxerint promulgandas, precipimus  utrique parti, ut consules suos faciant intra quadraginta dies a tempore late sententie numerandos fideliter, et sine fraude exsecutioni mandare. Et ut hoc, quod statuimus debitum sortiatur effectum, precipimus ut Ianuenses de ciuitate Pisana, et Pisani de ciuitate Ianuense ab hodie intra menses duos, uel plures, si uoluerint, iudices siue arbitros eligant, qui interposito iuramento promittant se, quod prediximus de iustitia facienda, fideliter adimplere. Ut autem, quod in fine ponitur, melius memorie commendetur, et tam hoc quam supradicta omnia firmius obseruentur sub debito iuramenti uobis Ianuensibus et Pisanis districte precipimus, ut firmam et perpetuam inter uos de cetero pacem teneatis, et ubique tam in terra quam in mari inconcusse  seruetis, et in nullo in personis, uel rebus studiose uos presumatis offendere. Hec autem iuramenta pacis per maiores consules ciuitatis singulis annis, et per trecentos idoneos uiros, quos Pisani de ciuitate Ianuense, et alios trecentos, quos Ianuenses de ciuitate Pisana duxerint eligendos, qui tamen pacem istam specialiter non uiratim habuerint, et per unum publicum hominem in animam totius populi, presente et acclamante populo de sexto in sextum annum precipimus innouari.

Statuimus quoque ut consules siue rectores, qui pro tempore fuerint in alterutra ciuitate, predicta innouationis iuramenta exigant, recipiant et faciant sine dolo et fraude prestari. Si uero, quod Deus  auertat! contra pacem supra firmatam pro commune alterutrius ciuitatis contra alteram offendendo fuerit foris factum, pace in suo robore permanente, per archiepiscopos utriusque ciuitatis et duos uiros iurisperitos, quos ipsi archiepiscopi elegerint, sine dolo et fraude, et malitiosa dilatione in integrum emendetur offensa. Illi autem iurisperiti, quos archiepiscopi secum elegerint, statuimus, ut iuuent, quod bona fide cum ipsis archiepiscopis ad reformationem pacis laborabunt; et statuimus atque precipimus ut consules ciuitatum, iuxta quod archiepiscopi ordinauerint, fideliter et bona fide studeant obseruare, adimplere et exsecutioni mandare.

Statuimus etiam ut consules illorum mercatorum, qui ad diuersas prouincias destinantur, iurent  quod de querimoniis, que ad eos deferrentur, bona fide iustitiam facient, et executioni mandabunt, et ad pacem inuiolabiliter obseruandam absque omni fraude studium adhibebunt, et operam efficacem.

Hec omnia supradicta ex parte domini pape et auctoritate. Qua de mandato eius fungimur, in hac parte uobis consulibus Pisanis et Ianuensibus, et per uos uniuersitati ciuitatum uestrarum, quarum uicem de mandato ipsarum geritis, in hac parte mandamus atque precipimus ut ad bonum et purum intellectum perpetuo et inuiolabiliter obseruetis. Ut autem hec definitio, et statutum nostrum perpetuam firmitatem et irreuocabile robur obtineat presenti scripto et sigillorum nostrorum munimine  uobis tradimus insignitum.

Data et recitata est hec sententia in Lucana ciuitate, in curia domini episcopi Lucensis, presentibus eodem domino Guillelmo episcopo Lucense, et Alcherio uecchii Lucense potestate, et Donato de Ricottis, et Locterio Bernardi eius consiliariis, et Bonfilio eiusdem Lucane ciuitatis publico cancellario, et Forteguerra, et Rolando Guarmignani, et Iacobo de Ceruasiis iurisperitis, et Salamoncello, et Ildebrandino filio Malpilii, et Borcaino Alteminello de Alteminellis, Batroso, Guidone Uberti de Fralmo, et Ildebrando de Goltellis egregiis Lucensibus consulibus, et Gargosso de Alica, et aliis pluribus nobilibus Lucane ciuitatis conciuibus et multis aliis Lucani populi, et presentibus Pisanis  consulibus, uidelicet Ugone Alde uicecomite, Ildebrando Bambone, et uitale Gattabianca, et Lamberto olim Rainerii Pandulphi, et Philippo olim uernagalli et Pipino olim Henrici Friderici; et presentibus uiris sapientibus ciuitatis Pisane scilicet, Bulgherino uicecomite olim Ugonis, et Uguccione olim Lamberti Bononis, et Getano Burgundi, et Bulso olim Petri Albitonis, et Gulielmo filio Gerardi Seretti, et Ugone olim Bernardi Marignani iudice, et notario; presentibus quoque Nicola Ebriaco Ianuense consule, et Nuecelone uiro utique sapiente, et Guglielmo Caligopalli publico Ianuense cancellario. Anno autem Incarnationis Dominice 1188, indictione uI, Nonas Iulii.

Decernimus ergo, ut nulli omnino hominum liceat  hanc paginam nostre constitutionis, et predictorum fratrum nostrorum sententie paginam infringere, uel ei ausu temerario contraire. Si qua igitur in futurum ecclesiastica, secularisue persona hanc nostre constitutionis paginam sciens contra eam temere uenire presumpserit, secundo tertioue commonita, nisi reatum suum congrua satisfactione correxerit, potestatis honorisque sui careat dignitate, reamque se diuino iudicio existere de perpetrata iniquitate cognoscat, et a sacratissimo corpore et sanguine Dei ac Domini Redemptoris nostri Iesu Christi aliena fiat, atque in extremo examine diuine subiaceat ultioni.

Cunctis autem predictam compositionem et pacem seruantibus sit pax Domini nostri Iesu Christi,  quatenus et hic fructum bone actionis percipiant, et apud districtum iudicem premia eterne pacis inueniant. Amen. Amen. Amen.

    Ego Clemens catholice Ecclesie episcopus.
    Ego Ioannes tituli S. Marci presbyter cardinalis subscripsi.
    Ego Laborans presbyter cardinalis Sancte Marie trans Tyberim tituli S. Calixti subscr.
    Ego Pandulphus presbyter cardinalis basilice XII Apostolorum, subscr.
    Ego Albinus tituli S. Crucis in Ierusalem presbyter cardinalis subscr.
    Ego Alexander presb. card. tit. Sancte Susanne subscr.
    Ego Hiacynthus Sancte Marie in Cosmedin diac.  card. subscr.
    Ego Gratianus SS. Cosme et Damiani diac. card. subscr.
    Ego Octauianus SS. Sergii et Bacchi diac. card. subscr.
    Ego Gregorius S. Marie in Porticu diac. card. subscr.
    Ego Ioannes Felix S. Eustachii diac. card. iuxta templum Agrippe subscr.
    Ego Ioannes Sancti Theodori diaconus cardinalis subscr.
    Ego Bernardus Sancte Marie Noue diac. card. subscr.
    Ego Gregorius Sancte Marie in Aquiro diaconus  card. subscr.


Datum Laterani, per manum Moysi Sancte Romane Ecclesie subdiaconi, uicem agentis cancellarii, II Idus Decembris, anno 1188, pontificatus uero Clementis pape III anno primo.



C. Priuilegium pro Roffrido abbate Cassinensi. 
[D. TOSTI, Storia di Monte-Casino, II, 214.]

CLEMENS episcopus, seruus seruorum Dei, uenerabilibus fratribus archiepiscopis et episcopis, in quorum episcopatibus sunt ecclesie, et alia bona monasterii Cassinensis, salutem et apostolicam benedictionem.

Cum monasterium Cassinense inter alia monasteria  magne sit dignitatis, et nominis, et ad Romanam Ecclesiam nullo mediante pertineat, circa statum eius communi et speciali debito uigilare nos conuenit, et ipsius iura pastoralis sollicitudinis studio conseruare, ne de minori possemus diligentia reprehendi, si bona eius aliquorum pateremur uiolentiis, uel rapinis exponi. Hac itaque consideratione inducti ad exemplar predecessorum nostrorum dilecto filio nostro R. Cassinensi abbati per priuilegium fratrum nostrorum subscriptionibus roboratum duximus indulgendum, ut in malefactores monasterii sui, si archiepiscopi uel episcopi, in quorum episcopatibus habitant, secundo uel tertio requisiti do ipsis iustitiam facere noluerint uel distulerint, ecclesiasticam sententiam proferendi de auctoritate  nostra libere habeat facultatem. Inde est quod fraternitati uestre per apostolica scripta mandamus atque precipimus, quatenus de malefactoribus prescripti monasterii parochianis uestris, de quibus idem abbas uel fratres eius, uel ipsorum nuntius apud uos querimoniam deposuerint, dilatione, et conditione cessante, districtam iustitiam faciatis, uel sententiam, quam idem abbas in eos iuxta indulgentiam sedis apostolice dederit, sublato appellationis obstaculo firmiter obseruetis, et usque ad dignam satisfactionem iubeatis ab omnibus obseruari. . . . . .

Datum Laterani, Idibus Decembris pontificatus nostri anno primo.



CI. Priuilegium pro monasterio S. Petri Masse montis Neronis. 
[UGHELLI, Italia sacra, II, 814.]


CLEMENS episcopus, seruus seruorum Dei, dilectis filiis MILONI abbati S. Petri Masse montis Neronis, eiusque fratribus, tam presentibus quam futuris, regularem uitam professis, in perpetuum.

Religiosis desideriis, etc. Prefatum monasterium in uestro territorio constitutum et in allodio beati Petri constructum, in quo diuino mancipati estis obsequio, sub beati Petri et nostra protectione suscipimus, et presentis scripti priuilegio communimus. In primis siquidem statuimus, ut ordo monasticus,  qui ibi secundum Deum et Beati Benedicti Regulam institutus esse dignoscitur, perpetuis ibidem temporibus inuiolabiliter obseruetur. Preterea quascunque possessiones, etc., usque exprimenda uocabulis: In comitatu Corcellano ecclesiam S. Marie in Sorripule, ecclesiam S. Andree in Petroniano, ecclesiam S. Christophori in Barbiano; in comitatu Senogalliensi ecclesiam S. Bartholomei cum pertinentiis suis; in comitatu Eugubino ecclesiam S Agathe in capite; ecclesiam S. Marie in uillano, ecclesiam S. Marie in Belforte, ecclesiam S. Syluestri in Testo cum pertinentiis earum. Ad instar etiam predecessorum nostrorum felicis memorie Benedicti, atque Ioannis Romanorum pontificum confirmamus uobis quidquid infra prescriptos  fines in presenti indictione septima possidere uidemini, et infra hos fines. A primo latere terra Calliensis, a secundo aqua Glaciata, a tertio uallis Maior, a quarto aqua, que uocatur Partita, a quinto terra Maior, a sexto terra Lucelana. Necnon concedimus uobis, et confirmamus terram, que uestro monasterio in Massa montis Neronis pertinere uidetur, saluo nimirum iure, atque dominio sancte R. E., cui Deo auctore deseruiuimus, cuius iuris supradicta omnia existunt, consecrationes altarium, seu basilicarum, ordinationes clericorum qui ad sacros ordines fuerint promouendi, a quocunque malueritis episcopo recipietis  alioquin quemcunque malueritis antistitem, qui nostra fultus auctoritate, quod postulatur impendat. Sepulturam quoque loci ipsius liberam esse sancimus, ut eorum donationi, et extreme uoluntati, qui illic sepeliri deliberauerint .

Decernimus ergo ut nulli omnino, etc. Si qua igitur, etc.

Cunctis autem. etc. Amen, amen.

    Ego Clemens catholice Ecclesie episcopus.
    Ego Ioannes tituli Sancti Bacchi presbyter cardinalis.
    Ego Laborans tituli Sancte Marie trans Tyberim, tit. Calixti.
     Ego Pandulphus presb. card. Basil. XII Apostolorum.
    Ego Albinus tit. S. Crucis in Hierusalem presb. card.
    Ego Bobo tituli Sancte Anastasie presbyter cardinalis.
    Ego Alexander tituli Sancti Syluestri presbyter card.
    Ego Iacobus diaconus cardinalis S. Marie in Cosmedin.
    Ego Gratianus Sanctorum Cosme et Damiani diaconus card.
    Ego Gregorius Sancte Marie in Porticu diac. card.
    Ego Bernardus Sancte Marie Noue diaconus  card.


Datum Laterani, per manum Moysi Sancte Romane Ecclesie subdiaconi, uicem gerentis Cancellarii, XuIII Kal. Ianuar. ind. uII, anno Incarnationis Dominice 1188, pontificatus uero D. Clementis pape III anno primo.



CII. (Ad preces Petri episcopi omnia priuilegia que Romani pontifices Signine Ecclesie quondam indulserant confirmat, ubi inter alia loca hec precipue numerantur castella. Collis Medius, Mattelonicus, Gabilianus, Plumbinaria, ualmontonius, Lacus ac mons Fortinius.---Datum Laterani, XIu Kalend. Ian., ind. uII, anno 1188, pontificatus anno I.---Id totum iampridem eidem Petro episcopo Lucius III contulerat amplissimo priuilegio, quod multum facit ad diffinienda confinia Sig ine diecesis .
[UGHELLI, Italia sacra, I, 1237.]





CIII. Capituli ecclesie S. Alexandri Bergomatis iura quedam confirmat. 
[UGHELLI, Italia sacra, Iu, 472.]

CLEMENS episcopus, seruus seruorum Dei, dilectis filiis OBERTO Pergam. Eccles. preposito et capitulo Sancti Alexandri, salutem et apostolicam benedictionem.

Cum ab apostolica sede, etc. Eapropter, uestris iustis, postulationibus annuentes, ut uobis liceat ecclesiastica censura compellere presb. qui ordinantur,  ad fidelitatem ipsi Ecclesie faciendam, sicuti per consuetudinem hactenus est obtentum, quod eam fidelitatem facere debent. Et ab Anastasio et Adriano predecessoribus nostris fuit apostolico munimine confirmatum et statutum ut a susceptis ordinibus arceantur, si post susceptos ordines eam statim noluerint exhibere, et illos similiter qui ad eamdem Ecclesiam uenire debent ad missam maiorem in dominicis diebus, et aliis solemnitatibus, ut accedant, sicut in summorum pontificum Innoc. et Eugenii sententia continetur, et absque controuersia hactenus obseruatum, deuotioni uestre liberam tribuimus auctor. apostol. facultatem.

Datum Laterani, X Kal. Ian., pontific. nostri an. II.



CIu. Ecclesie SS. Felicis et Regule Turicensis protectionem suscipit possessionesque confirmat . . 
[NEUGART, Cod. diplom. Aleman., II, 115.]


CLEMENS episcopus, seruus seruorum Dei, dilectis filiis WALTERO preposito ecclesie Sanctorum Felicis et Regule Turegiensis, eiusque fratribus, tam presentibus quam futuris canonice substituendis, in perpetuum.

Effectum iusta postulantibus indulgere et uigor equitatis et ordo postulat rationis, presertim cum petentium uoluntates et pietas adiuuat et ueritas non relinquit. Eapropter, dilecti in Domino filii, uestris  iustis postulationibus clementer annuimus, et predictam sanctorum Felicis et Regule ecclesiam, in qua diuino mancipati estis obsequio, sub beati Petri et nostra protectione suscipimus, et presentis scripti priuilegio communimus, statuentes ut quascunque possessiones, quecunque bona, eadem ecclesia inpresentiarum iuste et canonice possidet, aut in futurum concessione pontificum, largitione regum uel principum, oblatione fidelium, seu aliis iustis modis, prestante Domino, poterit adipisci, firma uobis uestrisque successoribus et illibata permaneant, In quibus hec propriis duximus exprimenda uocabulis:

Locum ipsum, in quo prefata ecclesia sita est, cum omnibus pertinentiis suis; ecclesiam de Chussennaco  cum tertia parte ipsius fundi, et aliis que ibidem habetis; ecclesiam de Swanligen cum omni iure quod habetis in ea; decimas uillarum Mediolani, Mure, Wittalicon, Henco, et ciuitatis Turegiensis. Ius etiam quod regulares canonici ecclesie S. Martini, que in fundo Turegiensis prepositure consistit, tam in censu quam in decimis et prouentibus aliis, uobis annis singulis exhibere tenentur cum omnibus aliis possessionibus uestris, quas iuste et pacifice possidetis, uobis et per uos ecclesie uestre auctoritate apostolica confirmamus. Libertates quoque et communitates, nec non rationabiles et antiquas consuetudines, tam ab ecclesiasticis quam mundanis personis ecclesie uestre concessas et hactenus obseruatas, ratas habemus, easque  futuris temporibus illibatas manere sancimus. Auctoritate quoque apostolica prohibemus ne quis in uos, uel ecclesiam uestram excommunicationis, suspensionis uel interdicti sententiam sine manifesta et rationabili causa promulget, seu nouas et indebitas exactiones uobis uel hominibus uestris imponat, nec aduocatus ecclesie uestre curtes uestras aliquatenus intret, nisi de assensu uestro, uel a uobis fuerit inuitatus. Obeunte uero te, nunc eiusdem loci preposito, uel tuorum quolibet successorum, nullus ibi qualibet subreptionis astutia seu uiolentia preponatur, nisi quem fratres communiter uel fratrum maior pars consilii sanioris, sicut hactenus obseruatum est, secundum Deum prouiderint eligendum. Nec aliquis in eadem Ecclesia uestra  nisi canonicus, qui a uobis eligi debeat, instituatur plebanus.

Decernimus ergo ut nulli omnino hominum liceat prefatam ecclesiam temere perturbare, aut eius possessiones auferre, uel ablatas retinere, minuere, seu quibuslibet uexationibus fatigare, sed omnia integra conseruentur eorum, pro quorum gubernatione ac sustentatione concessa sunt, usibus et commodis profutura, salua sedis apostolice auctoritate et diecesani episcopi iustitia. Si qua igitur, etc.

Datum Laterani, per manum Moysi Romane Ecclesie subdiaconi, uices agentis cancellarii, III Kal. . . . . indictione sexta, Incarnationis Dominice  anno 1188, pontificatus uero domini Clementis pape anno I.



Cu.

Isaaco imperatori Constantinopolitano scribit edicto suo principes suos excitatos esse contra Saladinum; precipuos fuisse: Fridericum, alterum imperatorem, Philippum Francorum regem, Richardum Anglie et Othonem Burgundie; Guillelmum regem Sicilie, pacato a piratis mari, annonam ex Sicilia et Apulia profecturis ministrasse; Frisones quoque et Danos triremes quinquaginta et duodecim Flandrenses armasse, qui transeuntes in Mauritaniam et ad Africe littora flectentes, Saracenos magnis incommodis afflixerint et Syluinam urbem ui captam diripuerint; regem Hungarum uenetis  pacem dedisse; rogat ut hoc bellum instauratum quibuscunque modis poterit iuuet.

[uide REUSNERI Epist. Turc., p. 16.]



ANNO 1189.



CuI. Monasterium S. Saluii Florentinum tuendum suscipit et eius bona ac iura confirmat. 
[LAMI, Eccl. Florent. Monum., II, 995.]

CLEMENS episcopus, seruus seruorum Dei, dilectis filiis GILBERTO abbati monasterii Sancti Saluii, eiusque fratribus tam presentibus quam futuris, regularem uitam professis, in perpetuum.

 Religiosam uitam eligentibus apostolicum conuenit adesse presidium, ne forte cuiuslibet temeritatis incursus, aut eos a proposito reuocet, aut robur, quod absit! sacre religionis infringat. Eapropter, dilecti in Domino filii, uestris iustis postulationibus clementer annuimus, et prefatum monasterium, in quo diuino mancipati estis obsequio, sub beati Petri et nostra protectione suscipimus, et presentis scripti priuilegio communimus. Statuentes ut, quascunque possessiones, quecunque bona . . . . . idem monasterium impresentiarum iuste et canonice possidet, aut in futurum iustis modis, prestante Domino, poterit adipisci, firma uobis uestrisque successoribus et illibata permaneant. Predecessorum uero nostrorum felicis memorie Urbani,  Gregorii, Innocentii et Alexandri Romanorum pontificum uestigiis inherentes statuimus, ut nulli archiepiscopo, siue episcopo, aut alicui prelato ecclesiastico, siue seculari, excepta uallumbrosana congregatione, aliquod super ecclesia uestra dominium liceat obtinere, sicut ab eisdem predecessoribus nostris fuisse noscitur institutum. Preterea, sicut capella S. Nicolai de Casa Arsa ad uestrum ius pertinet, ab omni iugo totius dominationis episcopi, et plebani, hactenus immunis noscitur exstitisse, ita et de cetero eam immunem decernimus permanere. Illud etiam ius quod in hospitali de Capraria hactenus habuistis, uobis nichilominus confirmamus. Ecclesiam quoque Sancti Iacobi sitam  in ciuitate Florentina a bone recordationis Iulio quoddam eiusdem ciuitatis episcopo de consensu capituli Florentini, Ecclesie uestre concessam cum sepultura et parochia eius, cum limitibus certis, qui in chartula, quam idem episcopus de illa uobis et ecclesie Sancti Siluii donatione tradidit, leguntur expresse, ad instar felicis memorie Urbani predecessoris nostri, monasterio uestro duximus confirmandum. Libertates preterea, immunitates antiquas, et rationabiles consuetudines, uobis et monasterio uestro collatas, sicut hactenus obseruate sunt, ratas habemus easque perpetuis temporibus illibatas, manere sancimus.

Liceat quoque uobis clericos uel laicos e seculo fugientes, liberos et absolutos in monasterio uestro  recipere, et eos sine contradictione aliqua retinere; ac eos, cum fuerit necesse, in causis uestri monasterii ad testificandum adducere. Prohibemus siquidem ne aliquis post factam in eodem loco professionem, nisi arctioris religionis obtentu, sine abbatis licentia, presumat discedere, et discedentem nullus audeat retinere. Inhibemus insuper ne monachos aut conuersos, eidem monasterio dare uel auferre, sine consensu abbatis et capituli, quilibet audeat; uel nouas aut indebitas exactiones iam dicto monasterio, uel ecclesiis aut hominibus uestris imponere. Ad hoc auctoritate apostolica interdicimus, ne quis in uos, uel monasterium, aut abbatem ipsius, siue clericos uestros, excommunicationis, suspensionis aut interdicti sententiam absque manifesta et rationabili  causa promulget. Chrisma uero, oleum sanctum, consecrationes altarium, ordinationes clericorum, qui ad sacros ordines fuerint promouendi, a diecesano suscipietis episcopo, siquidem Catholicus fuerit, et gratiam atque communionem apostolice sedis habuerit, et ea gratis et absque prauitate uoluerit exhibere; alioquin ad quemcunque malueritis recurretis antistitem, qui nostra fretus auctoritate uobis quod postulatur indulgeat. Sepulturam quoque ipsius loci liberam esse concedimus, ut eorum deuotioni et extreme uoluntati, qui se illic deliberauerint sepeliri, nisi forte excommunicati, uel interdicti sint, nullus obsistat, salua tamen canonica iustitia illarum ecclesiarum, a quibus  mortuorum corpora assumuntur. Sane laborum uestrorum, quos propriis manibus aut sumptibus colitis, siue de nutrimentis animalium uestrorum, nullus a uobis decimas presumat exigere. Obeunte uero te nunc eiusdem loci abbate, seu quolibet successorum tuorum, nullus ibi qualibet subreptionis astutia seu uiolentia preponatur, nisi quem fratres communi consensu, uel fratrum pars consilii sanioris, secundum Dei timorem et beati Benedicti Regulam, prouiderint eligendum.

Decernimus ergo, ut nulli omnino hominum fas sit supradictum monasterium temere perturbare, aut eius possessiones auferre, uel ablatas retinere, minuere, seu quibuslibet uexationibus fatigare; sed omnia illibata et integra conseruentur eorum, pro  quorum gubernatione ac sustentatione concessa sunt, usibus omnimodis profutura, salua sedis apostolice auctoritate. Si qua igitur in futurum ecclesiastica secularisue persona, etc.

    Ego Clemens catholice Ecclesie episcopus subscripsi.
    Ego Ioannes presb. card. tit. S. Marci.
    Ego Laborans presb. card. S. Marie trans Tiberim tit. Calixti.
    Ego Pandulfus presb. card. Basilice XII Apostolorum.
    Ego Albinus tit. S. Crucis in Hierusalem presb. card.
    Ego Petrus tit. S. Laurentii in Damaso presb. card.
     Ego Hiacynthus diac. card. Sancte Marie in Cosmidin.
    Ego Gratianus SS. Cosme et Damiani diac. card.
    Ego Octauianus SS. Sergii et Bacchi diac. card.
    Ego Gregorius S. Marie in Porticu diac. card.
    Ego Ioannes S. Theodori diac. card.
    Ego Bernardus S. Marie Noue diac. card.
    Ego Gregorius S. Marie in Aquino diac. card.


Datum Laterani per manus Moysi, sancte Romane Ecclesie subdiaconi et uicem gerentis cancellarii, Iu Nonas Ianuarii, Incarnationis Dominice anno 1189, indictione uII, pontificatus uero domini Clementis pape III anno secundo.



CuII. Uniuersis clericis per Noruegiam constitutis interdicit, ne quis eorum, nisi forte ut tribuat penitentiam et sacramenta ecclesiastica morientibus et praua opera dissuadeat, in expeditionem ire presumat, alioquin fore, ut ea, quam archiepiscopus Nidrosiensis in eos protulerit, sententia a sese confirmetur. 
[THORKELIN, Diplom. Arna-Magn., II, 11.]


CLEMENS episcopus, seruus seruorum Dei, dilectis filiis uniuersis clericis per Noruegiam constitutis, salutem et apostolicam benedictionem.

Cum arma clericorum, iuxta sacre Scripture testimonium, orationes et lacryme iudicentur, periculosum est uobis et professioni uestre penitus  inimicum, bellis uos carnalibus immiscere, qui debetis etiam a curis secularibus abstinere, iuxta illud Apostoli: Nemo militans Deo implicat se negotiis secularibus, etc. Inde est quod uniuersitati uestre auctoritate apostolica prohibemus, ne quis uestrum nisi forte ut tribuat penitentiam et sacramenta ecclesiastica morientibus, et praua opera dissuadeat, in expeditionem ire, aliqua temeritate presumat. Alioquin sententiam quam propter. hoc uenerabilis frater noster Nidrosiensis archiepiscopus in uos tulerit, nos auctoritate Domino ratam habebimus, et mandabimus inuiolabiliter obseruandam.

Datum Laterani, u Kal. Februarii, pontificatus  nostri anno secundo.



CuIII. Ad sorores ecclesie Langenhorstensis. 
[NIESERT, Munster. Urkundens., Iu, 219.]

CLEMENS episcopus, seruus seruorum Dei, dilectis in Christo filiabus monialibus ecclesie de Langenhorst, salutem et apostolicam benedictionem.

Cum ab apostolica sede petuntur que tutelam ecclesiarum respiciunt et profectum, animo nos decet libenti concedere, et iuxta petentium uoluntatem consentaneam rationi, affectu prosequente complere. Significauit quidam nobis dilectus filius Franco uicedominus Monasteriensis ecclesie, quod cum quedam hereditas ad eum fuisset iure hereditario  deuoluta, pro salute anime sue in honorem Sancti Ioannis Baptiste in proprio fundo suo monasterium uestrum construxit. Et quia quam plures ecclesias in partibus illis uidebat aduocatorum importunitate grauari in uestra ecclesia statuit, ut eligendi aduocatum facultatem liberam habeatis hoc modo. Quod si idem electus fuerit importunus, potestatem liberam habeatis alium eligendi, nec in eo officio filius primi hereditario iure succedat.

Nos itaque eiusdem uicedomini iustis postulationibus annuentes, ordinationem illam sicut rationabiliter facta est, auctoritate apostolica confirmamus et presentis scripti patrocinio communimus. Statuentes ut nulli omnino hominum liceat hanc paginam nostre confirmationis infringere, uel ei ausu  temerario contraire. Siquis autem hoc attentare presumpserit indignationem omnipotentis Dei et beatorum Petri et Pauli apostolorum eius se nouerit incursurum.

Datum Laterani, Iu Idus Februarii, pontificatus nostri anno secundo.



CIX. B[alduino], archiepiscopo Cantuariensi, eadem que supra scribit, nisi quod non Radulphum sed Ioannem, tit. S. Marci presbyterum cardinalem apostolice sedis legatum, nuntiat precepta sua perficienda curaturum. 
[Geruasii Imaginat., ap. TWYSDEN H. A. Scr., I, 1322.]

CLEMENS episcopus, seruus seruorum Dei, uenerabili fratri B. Cantuariensi archiepiscopo, salutem et  apostolicam benedictionem.

Quanto in Ecclesia Dei scientie munere et religionis preemines honestate, dignitatisque apicem in partibus Anglicanis obtines ampliorem, tanto decet caritatem tuam uigilantiori studio a subiectorum iniuriis uel oppressionibus temperare, et his postpositis que iustitie pulchritudinem decolorant, odoremque bone opinionis exstinguunt, obedientiam et reuerentiam debitam maioribus exhibere. Unde non sine causa miramur quod, sicut proponitur, post appellationem ad sedem apostolicam factam, et bone memorie predecessoris nostri Urbani prohibitionem, adeo circa noue capelle constructionem et alia multa manus tuas in Ecclesie tibi commisse fratrum molestias aggrauasti, ut nil  eis de interposite appellationis remedio accessisse, prout ratio iuris expostulat estimetur, nec tu honori sacrosancte Romane Ecclesie matris tue uidearis, prout oportuit detulisse. Licet autem propositum nobis sit fraternitati tue quantum cum Deo possumus deferendi, et personam tuam in omnibus que ex officio nobis incumbunt statuerimus honorare, quia tamen eorumdem fratrum pressuras pariter et clamores, cum bona conscientia preterire, clausis oculis nec possumus, nec debemus, fraternitati tue de consilio fratrum nostrorum per apostolica scripta mandamus et districte precipimus, quatenus, omni contradictione et occasione postposita, eo etiam non obstante, si te abesse  contigerit ab ecclesia tua, quidquid post appellationem ad sedem apostolicam factam, uel predecessoris nostri prohibitionem in opere capelle actum est non differas demoliri, reuocans et deducens prorsus in irritum quidquid de instituendis canonicis et aliis circa capellam factum est et perperam innouatum. Eos etiam qui post inhibitionem sepe dicti predecessoris nostri in capella ipsa diuina officia celebrare presumpserunt, donec condignam nobis satisfactionem exhibeant, ab officio et beneficio habeas interdictos. Ministros conuentus quos post appellationem interpositam amouisti, quos et idem predecessor noster restituit, habeas restitutos, et eos quos pariter post appellationem interpositam excommunicare uel suspendere uoluisti,  habeas nichilominus absolutos; et uniuersa que post appellationem ipsam in eorum grauamen attentata sunt, in inuasione uidelicet uillarum et possessionum suarum, reddituum quoque et aliorum que ante appellationem habuerant, et ablatione similiter aliarum rerum in statum pristinum, appellatione et contradictione cessante, reducas.

Ad hec quia secundum formam iuris post appellationem nil est innouandum, uolumus et precipimus ut, pendente iudicio, in eorumdem fratrum detrimentum circa statum monasterii nichil omnino satagas immutare. Nihilominus precipiendo mandantes, ut omnia que ipsis monachis post appellationem uel ante absque iuris ordine illicite abstulisti, in exeniis, ecclesiis, uillis, possessionibus,  redditibus, seu rebus aliis, cum congrua recompensatione fructuum postea illicite perceptorum, et libertatibus et administratione competenti et libera, infra quadraginta dies post harum receptionem litterarum restituere non moreris.

Ipsis quoque monachis precipienda mandamus, ut si aliqua contra ius tuum et honorem presumpserunt, satisfactionem tibi appellatione remota exhibeant competentem. Quia uero Prior ipsius monasterii in prosecutione negotii concessit in fata, nolumus et precipiendo mandamus, ut institutione Prioris contra priuilegia sedis apostolice uel Regulam beati Benedicti atque rationabilem consuetudinem monasterii hactenus obseruatam non procedas,  et si feceris, appellatione remota non differas reuocare, nullis litteris obstantibus in preiudicium iuris eorum a sede apostolica impetratis. Alioquin dilecto filio nostro Ioanni titulo Sancti Marci presbytero cardinali, apostolice sedis legato, dedimus in mandatis, ut apostolica auctoritate te et omnes contradictores et monachos ipsos, si rebelles extiterint, ad hec remoto appellationis obstaculo ecclesiastica districtione compellat, et eos quos ad ueritatem plenius indagandam scierit nominari, quod gratia et timore postpositis test monium perhibeant ueritati, simili censura cogere non postponat.

Datum Laterani, Iu Idus Martii, pontificatus nostri anno secundo.



CX. Monasterium Murense in protectionem S. Petri recipit omniaque priuilegia ab Alexandro papa etiam data confirmat nouaque superaddit. 
[HERGOTT, Genealog. diplom. gen. Habsb., II, 202.]


CLEMENS episcopus, seruus seruorum Dei, dilectis filiis ANSELMO, abbati monasterii S. Martini Murensis eiusque fratribus, tam presentibus quam futuris, regularem uitam professis, in perpetuum.

His qui, postpositis secularibus desideriis uouerunt in religionis habitu debitam Domino seruitutem dependere, propensius apostolicum debet esse suffragium, ne cuiuslibet temeritatis incursus aut eos a proposito reuocet, aut robur, quod absit! religionis  infringat. Eapropter, dilecti in Domino filii, uestris iustis postulationibus clementer annuimus et prefatum monasterium, in quo diuino mancipati estis obsequio, sub beati Petri et nostra protectione suscipimus, et ad instar felicis recordationis Alexandri pape predecessoris nostri, presentis scripti priuilegio communimus; inprimis siquidem statuentes ut ordo monasticus, qui secundum Deum et B. Benedicti Regulam in eodem monasterio institutus esse dignoscitur, perpetuis ibidem temporibus inuiolabiliter obseruetur. Preterea quascunque possessiones, quecunque bona idem monasterium inpresentiarum iuste et canonice possidet, aut in futurum concessione pontificum, largitione  regum uel principum, oblatione fidelium, seu aliis iustis modis, prestante Domino, poterit adipisci, firma uobis, uestrisque successoribus et illibata permaneant. In quibus hec propriis duximus exprimenda uocabulis:

Ecclesiam Buoches, ecclesiam Stannes, ecclesiam Gersowo, ecclesiam Riske, ecclesiam Chussennacho, ecclesiam Agetiswilare, ecclesiam Telleuwilare, ecclesiam Rordorf, ecclesiam Egenwilare, ecclesiam Stallenchon, ecclesiam Gorelinchon, ecclesiam Urtinchon; quintam partem decimarum in ecclesia Stallenchon; duodecimam partem decimarum in ecclesia Reinfriswile; uicesimam partem decimarum in ecclesia Surse; predium Gersogo cum pertinentiis suis; predium Spreitenbach, quo  redduntur uobis septem hircine pelles; predium Buoches cum pertinentiis suis; predium Chussennacho cum pertinentiis suis, predium Gangolfeswile, predium Trespach. In Waltrat nouem mansos; predium Alinchon cum pertinentiis suis; predium uicwile cum pertinentiis suis, predium Cunentuellum, predium Gopenowo cum pertinentiis suis; predium Chalpac, predium Wilperc, predium Cholumbrowo, predium Columhare, predium Chutingen, predium Tintinkon, predium Hechilingen, predium Totinkon, predium Tulleheim, predium Rainfriswile, predium Rotwile cum pertinentiis suis; predium Bellenchon cum pertinentiis suis; predium Urdorf, predium Spreitenbach, predium Tellinchon, predium Winchele, predium Escherwile,  predium Boranwile, predium Holunstraze, predium Tegerano, predium Otwizingen, predium Hagenbuochon, predium Ratolfesperc; predium Winteswille, predium Lennes, predium Renferswile, predium Boswile cum pertinentiis suis; predium Ruti, predium Woloswile, predium Maswandom, predium Gamelinchon, predium Pensiwile, predium Ipinchon, predium Selenburon, predium Tennenwile, predium Schinsenacho, predium Bozeberch, predium Sizinchon; parochialem ecclesiam cum tribus capellis Hermoteswile Pozwilo, Wolon, sicut predicta ecclesia et capelle uictui et uestitui uestro sunt rationabiliter deputate, sic uos in eas inpresentiarum habere concedimus, et auctoritate apostolica confirmamus. Insuper etiam  auctoritate presentium indulgemus ut, si aduocatus uester aduocatie iura transgrediens, in uos et in monasterium uestrum, aut in ea que ad monasterium ipsum pertinent, exactiones indebitas exercuerit, et alias se grauem uobis et inutilem exhibuerit, nisi commonitus resipuerit, liceat, uobis alium aduocatum eligere natu maiorem de castro Abespurc, per quem iura ipsius monasteriis melius illibata a malefactorum rapinis et uiolentiis defendantur. Ipse etiam aduocatus nullo modo quidquam de rebus monasterii, siue in fundis, siue in mancipiis, siue de ipsa aduocatia cuiquam prestare audeat. Sepulturam quoque ipsius loci liberam esse decernimus, ut eorum deuotionis et extreme uoluntati,  qui se illic sepeliri deliberauerint, nisi forte excommunicati uel interdicti sint, nullus obsistat; salua tamen iustitia ecclesiarum illarum a quibus mortuorum corpora assumuntur. Cum autem genenerale interdictum terre fuerit, liceat uobis clausis ianuis, non pulsatis campanis, exclusis excommunicatis et interdictis, suppressa uoce diuina officia celebrare. Obeunte uero te nunc eiusdem loci abbate, uel tuorum quolibet successorum, nullus ibi qualibet subreptionis astutia seu uiolentia preponatur, nisi quem fratres communi consensu, uel fratrum pars consilii sanioris, secundum Dei timorem et beati Benedicti Regulam, prouiderint eligendum.

Decernimus ergo ut nulli omnino hominum  liceat prefatum monasterium temere perturbare, aut eius possessiones auferre, uel ablatas retinere, minuere, seu quibuslibet uexationibus fatigare; sed omnia integra et illibata permaneant eorum pro quorum gubernatione ac sustentatione concessa sunt, usibus omnimodis profutura, salua sedis apostolice auctoritate, et in ecclesiis uestris parochialibus diecesanorum episcoporum canonica iustitia. Ad indicium autem huius a sede apostolica percepte protectionis, aureum unum nobis nostrisque successoribus annis singulis persoluetis

Si qua igitur in futurum ecclesiastica secularisue persona, etc.

    Ego Clemens catholice Ecclesie episcopus.
     Ego Ioannes presbyter cardinalis tit. Sancti Marci.
    Ego Albertus presbyter cardinalis tit. Sancte Crucis in Ierusalem.
    Ego Alexius presbyter cardinalis tit. S. Susanne.
    Ego Iac. diaconus cardinalis S. Marie in Cosmidin.
    Ego Gratianus Sanctorum Cosme et Damiani diaconus cardinalis.
    Ego Gerardus S. Adriani diac. card.


Datum Laterani per manum Moysi, sancte Romane Ecclesie subdiaconi, uicem agentis cancellarii, III Idus Martii, indictione uII, Incarnationis Dominice anno 1188  , pontificatus uero domni Clementis pape III anno II.



CXI. Monasterii Sancte Marie Esromensis protectionem suscipit, possessionesque ac priuilegia confirmat. 
[THORKELIN, Diplom. Arna-Magn., I, 277.]


CLEMENS episcopus, seruus seruorum Dei, dilectis filiis abbati Sancte Marie de Esrom, eiusque fratribus tam presentibus quam futuris regularem uitam professis, in perpetuum.

Religiosam uitam eligentibus apostolicum conuenit adesse presidium, ne forte cuiuslibet temeritatis incursus aut eos a proposito reuocet, aut robur, quod absit! sacre religionis infringat. Eapropter, dilecti in Domino filii, uestris iustis postulationibus clementer annuimus, et prefatum monasterium  Sancte Marie de Esrom, in quo diuino estis obsequio mancipati, sub beati Petri et nostra protectione suscipimus, et presentis scripti priuilegio communimus. Inprimis siquidem statuentes, ut ordo monasticus, qui secundum Deum et beati Benedicti Regulam atque institutionem Cisterciensium fratrum institutus esse dignoscitur, perpetuis ibidem temporibus inuiolabiliter obseruetur. Preterea quascunque possessiones, quecunque bona idem monasterium inpresentiarum iuste et canonice possidet, aut in futurum concessione pontificum, largitione regum uel principum, oblatione fidelium, seu aliis iustis modis, prestante Domino, poterit adipisci, firma uobis, uestrisque successoribus et illibata permaneant. In quibus hec propriis duximus  exprimenda uocabulis:

Locum ipsum, in quo prefatum monasterium situm est, cum omnibus adiacentiis et pertinentiis suis; claustrum ipsum de Hesram cum siluis, pratis, molendinis piscariis, et omnibus pertinentiis suis. Widlingruth, Hafreholm, Byrgisholm, Sande, Fumathorp, Stenholt; domos Sancti Martini Hiarnetorp, Cracadal, Mothorp in Hallandia et Glumsiensiuig cum uillis, pratis, siluis et reliquis appendiciis suis.

Sane laborum uestrorum quos propriis manibus uel sumptibus colitis, siue de nutrimentis uestrorum  animalium, nullus a uobis decimas exigere uel extorquere presumat. Liceat quoque uobis clericos uel laicos e seculo fugientes liberos et absolutos ad conuersionem recipere, et eos absque contradictione aliqua retinere. Prohibemus insuper ne ulli fratrum uestrorum, post factam in eodem loco professionem, fas sit de ipso sine licentia sui abbatis discedere; discedentem uero siue communium litterarum cautione nullus audeat retinere. Paci quoque et tranquillitati uestre paterna in posterum sollicitudine prouidere uolentes, auctoritate apostolica prohibemus, ne quis infra clausuras locorum seu grangiarum uestrarum furtum rapinamue committere; ignem apponere, hominem capere uel interficere audeat, seu aliquam uiolentiam  exercere.

Insuper etiam apostolica auctoritate sancimus ut, quemadmodum a predecessoribus nostris statutum est, nullus episcopus, neque aliqua persona ad synodos uel conuentus forenses uos ire compellat. Sed nec ad domos uestras causa ordines celebrandi, chrisma conficiendi, causas tractandi uel aliquos conuentus publicos conuocandi, quisquam, uobis inuitis, presumat accedere. Sancimus etium ut, si episcopus, in cuius parochia domus uestra fundata est, tertio per interualla temporum, cum humilitate qua conuenit requisitus, substitutum abbatem benedicere forte noluerit,  proprios nouitios benedicere, et alia que ad officium suum  pertinent exercere, donec idem episcopus duritiam suam recogitet, et benedicendum abbatem benedicere non recuset. Sane si episcopi aliquid a uobis, preter obedientiam debitam, uel principes terre contra libertatem ordinis a predecessoribus nostris et a nobis indultam expetierint, liberum sit uobis auctoritate apostolica denegare quod petitur, ne occasione ista predictus ordo, qui hactenus liber exstitit, humane seruitutis laqueo uinciatur: illud adiicientes, ut nullus episcopus regularem abbatis uestri electionem impediat, aut de instituendo uel remouendo, seu deponendo eo qui pro tempore fuerit, contra statuta Cisterciensis ordinis et auctoritatem priuilegiorum uestrorum se nullatenus intromittat. Quod si episcopi aliquam propter hoc in  ecclesias uestras uel personas sententiam promulgauerint, eamdem sententiam, tanquam contra apostolice sedis indulta prolatam, statuimus irritandam. Cum uero propriorum episcoporum copiam non potestis habere, si aliquem episcopum per uos transire contigerit, de quo plenam notitiam habeatis, ab illo et uicinis episcopis, cum diecesana sedes uacauerit, benedictiones uasorum, uestium, monachorum ordinationes, et altarium consecrationes recipere ualeatis; sic tamen ut propriis episcopis ex hoc in posterum nullum preiudicium generetur.

Auctoritate quoque apostolica interdicimus ne  quis uicinos uel mercenarios uiros, pro eo quod uos ad laborandum adiuuerint, in illis diebus in quibus laboratis et alii feriantur, ut aliqua occasione eorum que ab apostolica benignitate uobis indulta sunt, seu benefactores uestros, pro eo quod aliqua beneficia de proprio uobis aut obsequio ex caritate prestiterint, interdicere, aut uinculo anathematis audeat innodare. Quod si quis aliquem de familia uestra, donec in famulatu uestro permanserit, propter detentionem decimarum, uel alius quis, a sede apostolica ordini uestro concessum, excommunicationis uel interdicti sententiam promulgauerit, liceat uobis eos metu mortis absoluere, et si eorum presbyteri humiliter requisiti, id efficere forte noluerint, uel malitiose distulerint,  ipsis ecclesiastica sacramenta conferre. Liceat quoque uobis in monachos uel conuersos uestros, qui de claustro uestro sine licentia abbatis sui exierint, si forte uobis inuitis aliquis eos retinere presumpserit, sententiam regularem ex nostra auctoritate proferre.

Decernimus ergo, ut nulli omnino hominum liceat prefatum monasterium temere perturbare, aut eius possessiones auferre, uel ablatas retinere, minuere, seu quibuslibet uexationibus fatigare; sed omnia integra conseruentur eorum, pro quorum gubernatione concessa sunt, usibus omnimodis profutura; salua sedis apostolice auctoritate. Si que igitur in futurum ecclesiastica secularisue  persona, etc.

    Ego Clemens catholice Ecclesie episcopus.
    Ego Ioannes Sancte Marie presb. card.
    Ego Pandulfus presb. card. basilice XII Apostolorum.
    Ego Albrand tit. S. Crucis in Ierusalem presb. card.
    Ego Bobo tit. S. Anastasie presb. card.
    Ego Alexander presb. card. tit. . . .
    Ego Petrus tit. S. Laurentii in Damaso presb. card.
    Ego Iacobus diac. card. S. Marie in Cosmidin.
    Ego Gratianus SS Cosme et Damiani diac. card.
    Ego Gerardus S. Adriani diac. card.
    Ego Bernardus S. Marie Noue diac. card.
     Ego Gregorius S. Marie in Aquino diac. card.


Datum Laterani per manum Moysi, sancte Romane Ecclesie subdiaconi, uicem agentis cancellarii, XuII Kal. Aprilis, indictione uII, Incarnationis Dominice anno 1188, pontificatus uero domini Clementis pape III anno secundo.



CXII. Priori et fratribus Frontis-Auellane concedit, ut monasterii S. uictoris statum corrigant. 
[MITTARELLI, Annal. Camaldul., Iu, App., p. 179.]

CLEMENS episcopus, seruus seruorum Dei, dilectis filiis . . . priori et fratribus Fontis-Auellane, salutem et apostolicam benedictionem.

Cum a sede apostolica fuerunt postulata que ad  religionis pertinent honestatem et pacem Ecclesiarum respiciunt et profectum, animo nos decet libenti concedere et effectu prosequente complere. Eapropter, uestris postulationibus annuentes, ut monasterium Sancti uictoris cum pertinentiis suis ad uos pertinens, quod in temporalibus et in spiritualibus est plurimum deformatum, et expedit ut reducatur in statum uestra sollicitudine meliorem, licitum sit uobis, sicut ad uos pertinet, specialiter disponere, et, salua sedis apostolice auctoritate et canonica iustitia diecesani episcopi, regulariter ordinare, auctoritate apostolica indulgemus. Nulli ergo, etc. Si quis, etc.

Datum Laterani, XuII Kal. Aprilis, pontificatus nostri anno secundo.



CXIII. Geraldo priori et fratribus Grandimontensibus significat, se Ioanni presbytero cardinali tit. S. Marci, apostolice sedis legato, dedisse mandatum, ut Stephanum ordinis Grandimontensis institutorem sanctis ascriptum esse palam faceret. 
[Acta SS. Febr. t. III, 204.]


CLEMENS episcopus seruus seruorum Dei, dilectis filiis GERALDO priori et fratribus Grandimontis, salutem et apostolicam benedictionem.

Ideo sacrosanctam Romanam Ecclesiam Redemptor noster caput omnium esse uoluit et magistram, ut ad eius dispositionem et nutum, diuina gratia preeunte, que ubicunque a fidelibus gerenda  sunt ordinentur, et errata in melius corrigantur, et ad eius consilium in ambiguis recurratur; quod ipsa statuerit nemini, quantumcunque de suis meritis glorietur, liceat immutare. Ne, si forte promiscua daretur uniuersis licentia, quecunque sibi secundum uoluntatem propriam occurrerent, perpetrandi confusa libertas, cum secundum personarum diuersitatem uota dissentiant, in aliorum aliquando scandalum, sine iusti discretione libraminis, commendanda supprimeret, et minus digna laudibus immeritis celebraret. Inde siquidem fuit quod bone memorie predecessor noster Urbanus, audita fama religionis, et uite commendabilis puritate, qua sancte recordationis Stephanus Grandimontensis ordinis institutor emicuit, quantis etiam miraculorum  testimoniis omnipotens Deus ipsius uoluit mundo merita declarare, legatis, quos ad partes illas direxit pro quibusdam negotiis Ecclesie tractandis, plenam circa hec inuestigationem committere uoluit, ut et ipsorum ceterorumque uirorum, quibus sine dubitatione fides esset adhibenda, testimonio, ad id agendum consulto procederent, quod et fidelium commodis et ipsius sancti uiri honori, qui hactenus uelut in sterquilinio gemma latuerat, congrue uideretur.

Nos etiam et testimonio karissimi filii nostri Henrici, illustris Anglorum regis, nec non uenerabilium fratrum nostrorum, Guillelmi Remensis S. Sabine presbyteri cardinalis, Bartholomei Turonensis, et Helie Burdegalensis archiepiscoporum et Seibrandi  Lemouicensis episcopi, et dilectorum Bobardi tunc S. Angeli et Octauiani SS. Sergii et Bacchi diaconorum cardinalium, qui in partibus illis functi sunt legationis officio, et aliorum multorum episcoporum plenius instructi de uita, meritis et conuersatione, qua supradictus uir sanctus asseritur floruisse, et quod multimodis miraculorum indiciis diuina uoluit pietas eum illustrare, huius exsecutionem negotii dilecti filii nostri Ioannis S. Marci presbyteri cardinalis, apostolice sedis legati, duximus arbitrii committendam, per apostolica illi scripta mandantes, ut ad locum uestrum accedens, et conuocatis adiacentium illarum partium episcopis, ceterisque uiris religiosis, ipsum inter sanctos, auctoritate qua fungimur, nos denuntiet ascripsisse; deinceps in sanctorum  catalogo numerandum, et per ipsius merita Redemptoris suffragia decreuisse cum reliquorum sanctorum interuentionibus postulanda.

Datum Laterani, XII Kalendas Aprilis, pontificatus nostri anno secundo.



CXIu. Ecclesie Sancti Petri Duacensis protectionem suscipit, bonaque confirmat. 
[MIRAEI Opp. dipl., III, 356.]

CLEMENS episcopus seruus seruorum Dei, dilectis filiis preposito ecclesie S. Petri Duacensis, eiusque fratribus tam presentibus quam futuris canonice substituendis, in perpetuam memoriam.

Effectum iusta postulantibus indulgere et uigor  postulat equalitatis et ordo exigit rationis; presertim quando petentium uoluntatem et pietas adiuuat et ueritas non relinquit. Eapropter, dilecti in Domino filii, uestris iustis postulationibus clementer annuimus, et prefatam ecclesiam Sancti Petri Duacensis, in qua diuino estis obsequio mancipati, ad instar felicis recordationis Alexandri pape predecessoris nostri, sub beati Petri et nostra protectione suscipimus, et presentis scripti priuilegio communimus. Statuentes, ut quascunque possessiones, quecunque eadem ecclesia inpresentiarum iuste et canonice possidet, aut in futurum concessione pontificum, largitione regum uel principum, oblatione fidelium, seu aliis iustis modis, prestante Domino,  poterit adipisci, firma uobis uestrisque successoribus et illibata permaneant. In quibus hec propriis duximus exprimenda uocabulis:

Ex dono Roberti quondam Atrebatensis episcopi, altare de Marcha Gotranni, ad usus canonicorum inibi Deo seruientium, saluo in omnibus iure Atrebatensis episcopi et ministrorum eius. Ex dono eiusdem altare Sancte Rictrudis de Wasiers, cum dotibus suis, ad usus eorumdem, ita liberum et absolutum sicut ipse uobis concessit; saluis in omnibus redditibus episcopi et consuetudinibus archidiaconi et ministrorum eius. Presbytero uero illius loci, defuncto seu rationabiliter inde remoto, uestrum erit alienum prouidere idoneum presbyterum et Atrebatensi episcopo presentare; cui obedientiam promittat.  Omnes decimas parochie uestre et omnes oblationes, quas Gerardus Cameracensis quondam episcopus ad usus canonicorum ecclesie uestre concessit, dum adhuc Cameracensis et Atrebatensis episcopatus coniuncti essent; ea scilicet conditione, ut ecclesiam uestram et res eius nulla unquam regat laicalis persona, sed solummodo ei prouideat prepositus, qui clericus sit, et in prebendis locandis curam agens, et in ceteris rebus ipsius ecclesie ordinandis. Liberam quoque et ab omnibus obsoniis omnique censuali respectu absolutam manere uoluimus, sicut idem episcopus statuit; salua tamen, sicut in aliis abbatiis, Atrebatensis episcopi iustitia. Ex dono memorati Roberti, quondam Atrebatensis episcopi, altaria et ecclesias Sancti Martini de Sin  et Sancti Remigii de Marcha cum dotibus et appendiciis suis, ad usus canonicorum ibidem Deo seruientium, remota per eumdem episcopum omni uenalitate et turpis lucri exactione, ita libere iure perpetuo possidenda, sicut ea uobis rationabiliter concessit; saluis in omnibus cathedraticis redditibus episcopi et consuetudinibus archidiaconi.

De quolibet locorum predictorum presbytero defuncto siue rationabiliter inde remoto, alium idoneum presbyterum Atrebatensi episcopo presentetis, cui obedientiam promittat, et sic in populo curam gerendam de manu episcopi gratis accipiat. Aliqui tamen uestrum singulis annis Atrebatensi synodo studeant interesse, nisi forte beneuolentia episcopi fuerint relaxati. Duas capellas Beate Marie,  quarum una est in suburbio Duacensi, et altera extra suburbium, quam Dulcetus fecit fieri liberas et absolutas, sicut ecclesia uestra eas hactenus rationabiliter noscitur possedisse. Presbytero uero loci illius defuncto siue rationabiliter inde remoto, alium idoneum presbyterum ibi prouidebitis. De prebendis quoque mutandis que de bonis Roberti prepositi, Simonis et Gerardi in ecclesia uestra sunt institute, quorumlibet laicorum assensus contra ipsius ecclesie consuetudinem nullatenus admittatur. Capellam Sancti Nicolai in parochia de Sin, et alteram Capellam Sancti Nicolai que est in parochia Sancti Petri Duacensi extra posternam, ad eorum usus et consuetudines ad quos pie constructe noscuntur.

 Decernimus ergo, ut nulli omnino hominum liceat prefatam ecclesiam temere perturbare, aut eius possessiones auferre, uel ablatas retinere, minuere, seu quibuslibet uexationibus fatigare; sed omnia integra conseruentur eorum pro quorum gubernatione ac sustentatione concessa sunt, usibus omnimodis profutura; salua sedis apostolice auctoritate, et diecesani episcopi canonica iustitia.

Si qua igitur in futurum ecclesiastica secularisue persona, etc.

    Ego Clemens catholice Ecclesie episcopus.
    Ego Laborans presb. card. S. Marie trans Tiberim tit. Calixti.
    Ego Pandulphus presb. card. basilice XII Apostolorum.
     Ego Albinus tit. S. Crucis in Ierusalem presb. card.
    Ego Robertus presb. cardinalis tit. S. Anastasie.
    Ego Petrus tit. S. Laurentii in Damaso presb. card.
    Ego Iacobus diac. card. Sancte Marie in Cosmidin.
    Ego Gratianus SS. Cosme et Damiani diac. card.
    Ego Gerardus S. Adriani diac. card.
    Ego Gregorius S. Marie in Aquiro diac. cardinalis.


Datum Laterani per manum Moysi, sancte Romane Ecclesie subdiaconi, uicem agentis cancellarii,  II Kalendas Aprilis, indictione uII, Incarnationis Dominice anno 1189, pontificatus uero domini Clementis pape III anno secundo.



CXu. [Pistori] episcopo uicentino mandat, cognoscat, num sorores S. Christine, destructa ecclesia, aliam intra ciuitatem Taruisinam, aduersante episcopo edificent. Moniales cerceat. 
[MITTARELLI, Annal. Camaldul., Iu, Append., 176.]

CLEMENS episcopus, seruus seruorum Dei, uenerabili fratri . . . uicentino episcopo salutem et apostolicam benedictionem.

Dilectis filiis nostris decano et canonicis Taruisinis significantibus, intelleximus quod uenerabilis  frater noster Conradus eorum episcopus, ad preces felicis recordationis Urbani pape predecessoris nostri, quibusdam monialibus ordinem Camaldulensem professis, locum quemdam extra murum ciuitatis concessit, in quo ad honorem Dei et memoriam beate Christine ecclesiam fabricarunt, in qua idem episcopus diuina officia sepius celebrauit, et per eum eidem loco beneficia plurima sunt collata. Ceterum earum abbatissa de presenti uita subtracta, et a sororibus ibidem sepulta, eedem moniales prescriptam ecclesiam destruxerunt, et prescripta abbatissa exhumata eam intra muros ciuitatis in eorum parochia, sine ipsarum et episcopi diecesani consensu, in loco minus idoneo tumularunt;  ecclesiam ibidem, sicut dicitur, erigentes, et non attendentes quod nullus, sine illorum et episcopi diecesani assensu, saluis Ecclesie Romane priuilegiis, in eorum parochia ualeat ecclesiam fabricare. Quia igitur, si uerum est quod asseritur, tante presumptionis audacia non est sine correctione debita relinquenda, fraternitati tue per apostolica scripta mandamus, quatenus inquiras super his sollicitus ueritatem, et quod a predictis monialibus noueris esse presumptum, auctoritate nostra, cessante appellatione, corrigas et emendes.

Datum Laterani, XuII Kalendas Maii, pontificatus nostri anno secundo.



CXuI. Ecclesiam Senensem tuendam suscipit eiusque bono et priuilegia confirmat. 
[LAMI, Ecclesie Florent. Monum., Iu, 9.]


CLEMENS episcopus, seruus seruorum Dei, uenerabili fratri BONO Senensi episcopo eiusque successoribus.

In eminenti sedis apostolice specula, licet immeriti, disponente Domino, constituti, fratres nostros, tam propinquos quam longe positos, fraterna tenemur caritate diligere, et Ecclesiis, in quibus Domino militare noscuntur, suam dignitatem et iustitiam conseruare. Quapropter, uenerabilis in Christo frater, Bone episcope, tuis iustis postulationibus  clementer annuimus, et prefatam Ecclesiam, in qua, Deo auctore, preesse dignosceris, predecessorum nostrorum felicis mem. Celestini, Eugenii Anastasii, Adriani et Alexandri Romanorum pontificum uestigiis inherentes, sub beati Petri et nostra protectione suscipimus, et presentis scripti priuilegio communimus: statuentes ut ecclesie, xenodochia, et castella, cum omnibus bonis et possessionibus, que inpresentiarum iuste Ecclesia tibi commissa et legitime possidet, aut in futurum concessione pontificum, largitione regum uel principum, oblatione fidelium, seu aliis iustis modis, prestante Domino, poterit adipisci, firma tibi tuisque successoribus et illibata permaneant; in quibus hec propriis duximus exprimenda uocabulis:

 Baptismales siquidem ecclesias, cum prioratibus earum, atque capellis, que ad iurisdictionem Ecclesie tibi commisse pertinere noscuntur, plebem uidelicet S. Agnetis cum omnibus pertinentiis suis, plebem de Liliano, plebem de Larnano, plebem de Sciara, plebem S. Andree de Bozzone, plebem S. Martini in Grania cum omni iure quod habet in eodem castello et in uillania; plebem S. Christine de Liciniano, plebem de S. Perena, plebem S. Nazarii, plebem de Saturniano cum omni iure quod habet in ecclesia S. Marie, que est in burgo Sancti Quirici in Osenna, et in circum adiacentibus locis, plebem de Oppiano, plebem de Ancaiano, plebem de monte Condano, plebem S. Georgii in ualona, plebem S. ualentini, plebem de Coppiano,  plebem S. Innocentie, plebem de Carli et Murlo, plebem de Creola, plebem S. Christiane in Caio, plebem de Montaleino, ecclesiam S. Marie de burgo Sancti Quirici, Carcianum etiam, quod specialiter ad tuam gubernationem, et prouidentiam, dominationem et pertinentiam pertinet, titulum S. Angeli de Tressa, plebem de Corsiano, plebem de Ricensa, plebem de Ruscia, plebem de Pentolina, plebem de Souicille, plebem de Fogliano, plebem S. Iusti de Casciano, plebem de Marmorala cum omnibus rebus et pertinentiis earum, castellum de Pordano, castellum de Pogna, castellum de Mentido, castellum de Furcole, castellum de Souicille, castellum de Murlo, castellum de Creuole cum arce  nominis eiusdem, castellum de Monteciano cum curte sua, et omnibus earum pertinentiis, quod habet in castello Syluule, quod habet in monte Piscino, et in uallerano, medietatem de Silua, et lacum de uerrano, medietatem de lacu, et palude de Falano; quintam partem de Aquatico, quartam partem decimarum, et oblationum in ecclesiis ad ius Senensis Ecclesie pertinentibus; quintam partem de Montacutulo, qui est super fluuium de Rosia, tertiam partem de castello et curte de Radi in episcopatu uolaterrano, quartam partem de castello et curte de ualle Aspero in episcopatu Massano, cum omnibus pertinentiis partium supradictarum; castella quoque et possessiones, que a Traduto filio Bernardi comitis, tam in comitatu Senensi quam  uolaterrano, Florentino, et Fesulano, Senensi Ecclesie concesse sunt; illud quod dedit Adolasia de Bibiano, quod Rugettus filius Bernardi dedit in paterno fundo, quod habet de hereditate Rolandini Longobardi; possessiones, quas habet in comitatu castelli Felicitatis; quod habet in castello de Stroue, et in Castilione; castella, et possessiones omnes, quas tu, uel alius per te tenet, in comitatu Senensi, uolaterrano, Florentino, Fesulano, et Aretino. Ordinationes etiam ecclesiarum, que sunt in tua iurisdictione constitute, sicut predecessores tui habuerunt eas, et tu ipsas hactenus habuisti, deuotioni tue auctoritate apostolica confirmamus.

Decernimus ergo ut nulli omnino hominum liceat  prefatam ecclesiam temere perturbare, aut eius possessiones auferre, uel ablatas retinere, minuere, seu quibuslibet uexationibus fatigare, sed omnia integre conseruentur, eorum pro quorum gubernatione ac sustentatione concessa sunt usibus omnimodis profutura, salua nimirum per omnia apostolice sedis auctoritate. Si qua igitur in futurum ecclesiastica secularisue persona, hanc nostre constitutionis paginam sciens, contra eam temere uenire tentauerit, secundo, tertioue commonita, nisi reatum suum congrua satisfactione correxerit, potestatis honorisque sui careat dignitate, reamque se diuino iudicio existere de perpetrata iniquitate cognoscat, et a sacratissimo corpore et sanguine Dei, et Domini Redemptoris nostri Iesu Christi  aliena fiat, atque in extremo examine districte ultioni subiaceat. Cunctis autem eidem loco sua iura seruantibus sit pax Domini nostri Iesu Christi, quatenus et hic fructum bone actionis percipiant, et apud districtum Iudicem premia eterne pacis inueniant. Amen.

    Ego Clemens catholice Ecclesie episcopus.
    Ego Laborans presb. card. S. Marie trans Tiberim ecclesie Calixti.
    Ego Pandulphus basilice Duodecim Apostolorum presb. card.
    Ego Albinus ecclesie Sancte Crucis in Hierusalem presb. card.
    Ego Bobo ecclesie S. Anastasie presb. cardinalis.
     Ego Petrus ecclesie S. Laurentii in Damaso presb. card.
    Ego Iacobus diaconus card. S. Marie in Cosmedin.
    Ego Gratianus, SS. Cosme et Damiani diac. card.
    Ego Gerardus S. Adriani diac. card.
    Ego Octauianus SS. Sergii et Bacchi diac. cardinalis.
    Ego Goffredus, Sancte Marie in uia Lata diac. card
    Ego Bernardus S. Marie Noue diac. card.
    Ego Gregorius S. Marie in Agro diac. card.


Datum Laterani per manum Moysi, S. R. E. subdiaconi uicem gerentis cancellarii, XII Kal. Maii,  indictione uII, Incarnationis Dominice anno 1189, pontificatus uero Clementis pape III anno secundo.



CXuII. Sublacense monasterium eiusque bona, que enumerat, sub sancte Romane Ecclesie protectione confirmat, in lacu monasterii piscari uel molendina construere absque abbatis licentia cuicunque prohibet; episcopum pro ecclesiarum dedicationibus et monachorum seu clericorum ordinationibus a summo pontifice expetendum, quod si id opportunitas temporis non permiserit, a quocunque ea recipere indulget; iurisdictionem in eodem cenobio habere cuicunque preterquam sedi apostolice interdicit; abbatis electionem ad monachos, consecrationem ad summum pontificem spectare declarat; penas contra inobedientes decernit; benefactoribus benedictionem elargitur. 
[MARGARINI, Bullar. Casin., II, 218.]


CLEMENS episcopus, seruus seruorum Dei, dilectis filiis BERALDO abbati monasterii Sublacensis eiusque fratribus, tam presentibus quam futuris regularem uitam professis, in perpetuum.

Quamuis uniuersarum Ecclesiarum curam ex officiis suscepte administrationis gerere teneamur, illarum tamen que ad Romanam Ecclesiam, nullo mediante, respiciunt, sollicitudinem habere nos conuenit specialem et eam paci ac tranquillitati, Domino auxiliante, prouidere. Eapropter, dilecti in Domino filii, uestris iustis postulationibus clementer  annuimus, et prefatum Sublacense monasterium quod beati Petri iuris existit, in quo diuino estis obsequio mancipati, sub beati Petri et nostra protectione suscipimus, et presentis scripti priuilegio communimus, inprimis siquidem statuentes ut ordo monasticus qui, secundum Deum et beati Benedicti Regulam, in eodem monasterio noscitur institutus, perpetuis ibidem temporibus inuiolabiliter obseruetur. Preterea quascunque possessiones, quecunque bona idem monasterium inpresentiarum iuste et canonice possidet, aut in futurum concessione pontificum, largitione regum uel principum, oblatione fidelium, seu aliis iustis modis, prestante Domino, poterit adipisci, firma uobis uestrisque successoribus et illibata permaneant.  In quibus hec propriis duximus exprimenda uocabulis.

Locum uestrum in quo monasterium est, cum omnibus pertinentiis suis; specum in quo beatus Benedictus in sue conuersationis exordio habitauit, cum adiacenti silua, et monte toto circumcirca et cum omnibus finibus, aut pertinentiis antiquitus constitutis; et sub eodem specu lacum siue fluuium ex eo procedentem, in quibus uidelicet aquis, nemini preter abbatis et fratrum uoluntatem aut piscari, aut molendinum edificare liceat usque ad arcum qui dicitur de Ferrata, in territorio Ruuiano. De forma quoque antiqua, que ducit aquam de flumine ad plebem Sancti Laurentii, de aqua que uocatur Augusta, nemini liceat, preter uoluntatem  uestram aquam deriuare, nisi quantum sufficiat terris rigandis et replendo fontem baptismatis in eadem ecclesia. Nec aquimolum quisquam illic preter uoluntatem uestram edificare presumat usque ad predictum arcum de Ferrata. Si quis uero aliter egerit, banno Romane curie distringatur; cuius banni medietas sacro nostro palatio, medietas eidem monasterio persoluatur.

Confirmamus etiam uobis et uestro monasterio castellum, quod Sublacum dicitur, cum omnibus suis pertinentiis, sicut a predecessoribus nostris constat esse concessum, cum montibus et collibus, fundis et casalibus, cum omnibus ecclesiis et rebus ad eos generatim et in integrum pertinentibus; fundum canalis, et fundum Genne in  integrum cum pertinentiis suis fundum Frassinum cum omnibus suis pertinentiis, et locum qui uocatur Fundi, sicut extenditur usque ad petram Imperatoris, et uadit in montem qui uocatur Pionica, inde per serram in monte Romano, et exit in campum Longum, inde in campum Catinum, deinde redit ad supradictam petram Imperatoris; locum qui dicitur Seminariam cum finibus suis, sicut in antecessorum nostrorum priuilegio continetur; collem Altulum, castellum Auguste cum fundis et casalibus suis, casale Sancte Felicitatis cum eadem ecclesia, cum fundis et casalibus suis, et cum omnibus suis pertinentiis, sicut in eisdem priuilegiis continetur; roccam Ceruarie cum fundis et  casalibus suis et cum omnibus suis pertinentiis; roccam Incamerate, castellum Maranum et roccam Martini et roccam de Meso cum omnibus eorum pertinentiis, cum ueteri hereditate monasterii; castrum Camoranum cum rocca sua et fundis et casalibus suis, montem de Griffo, uallem Frigidam, montem de Meso et Finistelle cum omnibus eorum pertinentiis; castellum Cerretum cum omnibus pertinentiis suis, castrum Geramum cum montibus et collibus, fundis et casalibus suis, cum massis et omnibus suis pertinentiis, et cum ueteri hereditate monasterii; castellum Ampollonii cum montibus et casalibus suis et medietatem castri Sancti Angeli cum ecclesiis, fundis, massis, et pertinentiis eorum; roccam Sancti Stephani cum  pertinentiis suis; uallem de Anigno, cellam de Occia cum montibus et collibus et fundis et casalibus suis; Toccianellum, fundum Orarum, fundum Micronianum, fundum Canianum, fundum Conuitellum, fundum Aqueuiue; et medietatem montis Afilani cum omnibus eorum pertinentiis; castrum Afile cum montibus et collibus et medietatem montis Afilani, et cum omnibus eorum pertinentiis; castrum Pontie cum montibus et collibus, et cum omnibus eorum pertinentiis; castrum Roiiate cum Rocca sua; preterea que ex antiquo iure, et tam Romanorum pontificum quam etiam imperatorum concessionibus et priuilegiis ad idem monasterium Beati Benedicti pertinere noscuntur; Salam ciuitatem que uocatur Carsoli cum massis et fundis et  casalibus suis, Auricula, roccam de Butte, roccam Aprunii, Arsule, Rubianum; et super fluuium Anticulum, Sarraciniscum, roccam de Miazi, roccam de Sunici, Sambuci, Sicilianum, medietatem de Ilice, massam Sancti ualerii, Piscanum, montem Casalem, Ciuitellam, clibanum cum omnibus fundis et casalibus eorum, oppidum Tusculanum cum rocca sua et cum omnibus pertinentiis suis; castellum Gallicani cum ecclesiis, fundis et casalibus et omnibus pertinentiis suis.

Confirmamus etiam uobis cellas ad idem monasterium pertinentes, uidelicet ecclesiam Sancti Angeli in Afile positam, ecclesiam Sancti Georgii cum omnibus earum pertinentiis et cum ueteri hereditate beati Benedicti, ecclesiam Sancti Stephani  in Pilio, ecclesiam Sancti Angeli in Petra Lata, Sancti Sebastiani in Paliano, ecclesias Sancti Quintini et Sancti Blasii in Anticulo, ecclesiam Sancti Leucii in Babuco, cum omnibus earum pertinentiis, positas in territorio Campanino; in Cartorio ecclesiam Sancti Petri in Cammerata et Sancti Petri de Aprunio; in territorio Morsicano Sancti Petri in Nerse, Sancti Benedicti in rocca de Meruli, Sanctum Thomam de Transaquis cum ecclesia Sancti Nicolai in uilla posita cum eorum pertinentiis; Sanctum Angelum in Albe, Sanctum Saluatorem in Auezano, Sanctam Mariam de Tufo cum suis pertinentiis; in ualle Sorana ecclesiam Sancti Pauli cum aliis tribus ecclesiis cum uilla iuxta se posita et cum omnibus eorum pertinentiis;  S. Ioannem de Pesculo, Sanctam Mariam de Anticulo, Sanctam Mariam de Rubiano, Sanctam Mariam de Arsule; in ciuitate Tiburtina, ecclesiam Sancti Antonini, Sancte Crucis et Sancte Barbare cum omnibus eorum pertinentiis; aliam cellam ad honorem Sancte Crucis in Quintiliano, cum oliueto suo et ceteris suis pertinentiis, et sex uncias de ecclesia Sancti Petri, cum terris et uineis, sicut per antiquos confines constat; uillam que uocatur Papi cum ecclesia Sancte Marie cum terris et uineis, et monte qui uocatur Mansula; ecclesiam Sancte Marie que ponitur in porta; ecclesiam Sancti Sebastiani cum omnibus suis pertinentiis; aquincolos tres, unum in castro ueteri, alium, foris  portam maiorem et alium in uesta; iuxta castellum Gallicanum ecclesias Sancti Pastoris, Sancti Angeli, Sancte Marie, Sancti Laurentii in Aqua Alta cum omnibus earum possessionibus; Rome, monasterium Sancti Erasmi, cum domibus et hortis et ceteris possessionibus ad ipsum pertinentibus.

Ad hec, propter frequentes iniurias que ab episcopis, uel ipsorum ministris monasteriis ingeruntur, datam uestro cenobio facultatem a nostris predecessoribus uobis quoque ratam manere decernimus, ut ad ecclesias, cum expedierit, dedicandas, aut clericos in monasterio, siue in cellis, siue in castellis aut uillis monasterii ordinandos, a nobis episcopum postuletis. Quod si ad nos in tempore  uenire nequiueritis, quem malueritis episcoporum Catholicum adeatis, qui apostolice sedis fultus auctoritate, que postulantur exhibeat; nec a quoquam Ecclesie alicuius episcopo, super hoc contradictionem aut querimoniam patiatur. Eapropter omnem cuiuslibet ecclesie sacerdotem in prefato Beati Benedicti monasterio ditionem quamlibet, preter sedem apostolicam, habere prohibemus. Obeunte uero te nunc eiusdem loci abbate, uel tuorum quolibet successorum, nullus ibi qualibet subreptionis astutia seu uiolentia preponatur, nisi quem fratres communi consensu, uel fratrum pars consilii sanioris, secundum Dei timorem et beati Benedicti Regulam, preuiderint eligendum;  electus autem a Romano pontifice consecretur.

Decernimus ergo ut nulli omnino hominum liceat prefatum monasterium temere perturbare, aut possessiones ipsius auferre, uel ablatas retinere, minuere, seu quibuslibet uexationibus fatigare, sed omnia integra conseruentur, eorum pro quorum gubernatione et sustentatione concessa sunt usibus omnimodis profutura, salua sedis apostolice auctoritate, et Prenestini episcopi consueta iustitia in Pontia, uel Roiate, sicut in instrumento compositionis de utriusque partis assensu facto exinde continetur. Si qua igitur in futurum ecclesiastica secularisue persona, hanc nostre constitutionis paginam sciens, contra eam temere uenire tentauerit, secundo tertioue commonita, nisi reatum  suum congrua satisfactione correxerit, potestatis honorisque sui dignitate careat, reamque se diuino iudicio existere de perpetrata iniquitate cognoscat et a sacratissimo corpore ac sanguine Dei et Domini Redemptoris nostri Iesu Christi aliena fiat, atque in extremo examine districte ultioni subiaceat. Cunctis autem eidem loco sua iura seruantibus, sit pax Domini nostri Iesu Christi, quatenus et hic fructum bone actionis percipiant et apud districtum Iudicem premia eterne pacis inueniant. Amen, amen, amen.

    Ego Clemens catholice Ecclesie episcopus ss.


Datum Laterani per manum Moysi, sancte Romane Ecclesie subdiaconi, uices agentis cancellarii, duodecimo Kalend. Maii, indictione uII, Incarnationis  Dominice anno 1189, pontificatur uero domni Clementis pape III anno secundo.



CXuIII. Ecclesie Ferrariensis protectionem suscipit et possessiones iuraque confirmat. 
[MURATORI, Antiq. Ital., uI, 439.]

CLEMENS episcopus, seruus seruorum Dei, uenerabili STEPHANO Ferrariensi episcopo, eiusque successoribus canonice substituendis, in perpetuum.

In eminenti sedis apostolice specula, licet immeriti, disponente Domino, constituti, fratres nostros episcopos tam uicinos quam longe positos fraterna debemus caritate diligere et Ecclesiis a Deo sibi  commissis paterna sollicitudine prouidere. Eapropter, uenerabilis in Christo frater episcope, tuis iustis postulationibus clementer annuimus, et felicis recordationis predecessorum nostrorum Innocentii, Celestini, Lucii, Alexandri et Gregorii Romanorum pontificum uestigiis inherentes prefatam Ferrariensem Ecclesiam, cui Deo auctore, preesse dignosceris, sub beati Petri et nostra protectione suscipimus et presentis scripti priuilegio communimus; statuentes ut quascunque possessiones, quecunque bona eadem Ecclesia inpresentiarum iuste et canonice possidet, aut in futurum concessione pontificum, largitione regum uel principum, oblatione fidelium, seu aliis iustis modis,  prestante Domino, poterit adipisci, firma tibi tuisque successoribus et illibata permaneant; in quibus hec propriis duximus exprimenda uocabulis:

Monasterium Sancti Syluestri, monasterium Sancti Bartholomei, plebem Sancti Georgii ultra Padum, plebem Sancte Marie de Gabiana, plebem Sancte Marie de uicouentia, cum castro et curte, et toto honore ac districtu uicouentie; plebem Sancti Martini de contra Padum, plebem Sancti Apollinaris de Trisicalio, plebem Sancti Stephani de Firminiana, cum tota curte Firminiane et Trisicali, cum honore et districtu; plebem Sancti Petri de Copario, plebem Sancti Georgii de Tamara, plebem Sancti Martini de Rupina, plebem  Sancte Marie de septem Policinis, plebem Sancte Marie de uicariano, cum curte uicariani et toto honore ac districtu; plebem Sancti Donati de Pedrurio cum curte Sancti Donati et districtu, plebem Sancti Stephani de Bolonitico, cum curte Bolonitici et honore ac districtu; plebem Sancti Georgii de Tricenta, cum curte Tricenta, et honore ac districtu, plebem Sancti Antonini de Ficarolo, plebem Sancte Marie de Ciuisello, plebem Sancti Michelis de Brancantino, cum curte Melaria et toto honore ac districtu; ecclesiam Sancti Stephani de Staurano, cum tota eius curte; ecclesiam Sancti Romani de Tartaro, ecclesiam de Cadaldo, cum hospitali; ecclesiam Sancti Thome, cum hospitali subtus Buranam; ecclesiam Sancti  Matthei, cum hospitali de Rupta Petri Scorti; hospitale omnium Sanctorum, hospitale Fratris Duranci, hospitale de Caudalonga, ecclesiam Sancti Lazari cum hospitale de campo Mercati, curtem Francolini, cum toto honore et districtu, curtem uadrignanai et Bragantini, cum toto honore et districtu; uallem Theodoram, campum Ducis, dossum Pontuarie, cum tota uallada sibi pertinente; ecclesiam Sancti Martini de Boscho, hospitale de Ruptulo, cum omnibus capellis et tenutis, et earum pertinentiis.

Antiquas igitur et rationabiles consuetudines, quas antecessores tui in canonica maiori, et in ecclesiis tui episcopatus hactenus habuerunt, tibi et successoribus tuis auctoritate apostolica confirmamus,  statuentes ut nulli liceat aliquem in ecclesia maiori canonicum, uel in aliquam prelationem, non requisito consilio et scientia tua seu successorum tuorum, recipere. Nec cuiquam fas sit in ceteris ecclesiis capellanum absque tuo consensu constituere uel amouere. Correctionem quoque canonicorum Ecclesie tue, et aliorum clericorum tui episcopatus et monachorum libere habeas, et eorumdem ordinationem, sicut predecessores tui habuisse noscuntur, tibi et successoribus tuis duximus concedendam. Illud etiam, ad exemplar supradictorum predecessorum nostrorum, omnimodis sancientes, ut Ferrariensis Ecclesia cum tota parochia sua in iure et dominio ac priuilegio  sancte Romane Ecclesie beati Petri, cuius est patrimonium, perpetuo conseruetur, et sit semper sub nostra nostrorumque successorum electione, ordinatione atque consecratione, ut quicunque illic electus, ordinatus et consecratus fuerit, ille honoris huius ac potestatis integritate fungatur. Decernimus ergo ut nulli omnino hominum liceat, etc.

    Ego Clemens catholice Ecclesie episcopus subscripsi.
    Ego Laborans presbyter cardinalis Sancte Marie trans Tiberim et Calixti subscripsi.
    Ego Pandulphus basilice Duodecim Apostolorum presbyter cardinalis subscripsi.
    Ego Albinus presbyter cardinalis titulo Sancte  Crucis in Ierusalem subscripsi.
    Ego Bobo presbyter cardinalis titulo Sancte Anastasie subscripsi.
    Ego Petrus titulo Sancti Laurentii in Damaso presbyter cardinalis subscripsi.
    Ego Iacobus diaconus cardinalis Sancte Marie in Cosmidin subscripsi.
    Ego Gratianus Sanctorum Cosme et Damiani diaconus cardinalis subscripsi.
    Ego Bernardus Sancti Adriani diaconus cardinalis subscripsi.
    Ego Octauianus Sanctorum Sergii et Bacchi diaconus cardinalis subscripsi.
    Ego Gofredus Sancte Marie in uia Lata diaconus cardinalis subscripsi.
     Ego Ioannes Felix diaconus cardinalis Sancti Eustachii iuxta templum Agrippe subscripsi.
    Ego Gregorius Sancte Marie in Agro diaconus cardinalis subscripsi.
    Ego Bernardus Sancte Marie Noue diaconus cardinalis subscripsi.


Datum Laterani per manum Moysi, sancte Romane Ecclesie subdiaconi uicem agentis cancellarii, XII Kalendas Maii, indictione uII, Incarnationis Dominice anno 1189, pontificatus uero domni Clementis pape tertii anno secundo.



CXIX. Eberhardo Merseburgensi et Ottoni Eischtettensi episcopis mandat ut de uita et miraculis Ottonis I, episcopi Bambergensis, diligenter inquirant, eumque, nisi impedimenta inuenerint, sanctis ascriptum declarent. 
[USSERMANN, episcopatus Bambergensis, Prob., 133.]


CLEMENS episcopus, seruus seruorum Dei, uenerabilibus fratribus E. Merseburgensi et O. Eistettensi episcopis, et dilectis filiis S. Emmerammi Ratisponensi et Schwartzensi abbatibus, decano et scholastico Wirtziburgensi salutem et apostolicam benedictionem.

Ad audientiam apotolatus nostri ex quarumdam serie litterarum et relatione multorum peruenit, quod diuina potentia per merita et interuentum beati Ottonis, qui Bambergensis fuit episcopus, multam est operata salutem, precipue in gente  Pomeranica, ad quam fuit ab apostolica sede transmissus, et in ea compluribus miraculis donauit illi Dominus coruscare. Quoniam igitur iuxta diuine Scripture testimonium lucerna non sub modio sed supra candelabrum est ponenda, discretioni uestre per apostolica scripta mandamus, quatenus de uita ipsius et miraculis diligentius inquiratis, que nobis fuerunt per multorum litteras indicata; et si non inueneritis aliquid quod obsistat, ipsum canonizatum auctoritate freti apostolica solemniter et publice nuntietis, anniuersarium diem sui transitus facientes et publice nuntiantes ad honorem Dei et ipsius beati uiri memoriam solemnem habere.

Datum Laterani, III Kal. Maii pontificatus nostri  anno secundo.



CXX. Ottonem II episcopum Bambergensem de mandato Merseburgensi et Eischtetensi episcopis dato, certiorem facit. 
[Ibid.]

CLEMENS episcopus, seruus seruorum Dei, uenerabili fratri OTTONI episcopo et dilectis filiis canonicis et uniuerso clero et populo Bambergensi montis S. Michelis, salutem et apostolicam benedictionem.

Cum sedi apostolice referuntur ea que ad salutem pertinent animarum et deuotionem cleri et populi manifestis indiciis respicere comprobantur,  ea sicut conuenit libenter audimus, et ut debeant in Domino promoueri fauorem ut expedit impertimur apostolicum et assensum. Hinc est quod cum ad audientiam apostolatus nostri quarumdam serie litterarum et multorum relatione peruenerit, quod diuina potentia per miracula et interuentum B. Ottonis, qui Bambergensis fuit episcopus, sit multorum operata salutem, precipue in gente Pomeranica, ad quam fuit ab apostolica sede transmissus, in qua donauit illi Dominus Deus compluribus miraculis coruscare.

His gratanter auditis, et pro tantis beneficiis omnipotenti Domino gratiarum actionibus exsolutis, uestris piis desideriis ad laudem Dei satisfacere cupientes, uenerabilibus fratribus nostris Merseburgensi,  et Eistettensi, episcopis, et dilectis filiis S. Emmerami Ratisponensi et Schwartzensi abbatibus, decano et scholastico Wirtzeburgensi dedimus in mandatis, quatenus de uita ipsius et miraculis diligenter inquirant, que nobis fuerunt per multorum litteras indicata. Et si non fuerit inuentum aliquid, quod obsistat, ipsum canonizatum predicte magne persone debeant solemniter et publice auctoritate freti apostolica nuntiare, anniuersarium diem sui transitus facientes et publice nuntiantes ad honorem Dei et ipsius beati uiri memoriam solemnem haberi.

Datum Laterani, Kalend. Maii, pontificatus nostri anno secundo.



CXXI. Monasterio S. Dionysii ecclesiam S. Blasii de Grandiputeo asserit. 
[DOUBLET, Histoire de saint Denys, 525.]


CLEMENS episcopus, seruus seruorum Dei, dilectis filiis abbati et fratribus Sancti Dionysii salutem et apostolicam benedictionem.

Iustis petentium desideriis dignum est nos facilem prebere assensum, et uota que a rationis tramite non discordant effectu prosequente complere. Eapropter, dilecti in Domino filii, grato concurrentes assensu, ecclesiam Sancti Blasii de Grandiputeo cum pertinentiis suis, quam Heuardus diuinus fundator eiusdem ecclesie, de assensu et confirmatione  uenerabilis fratris Guillelmi Senonensis archiepiscopi uobis donauit, sicut cum iuste ac pacifice possidetis, uobis et Ecclesie uestre auctoritate apostolica confirmamus et presentis scripti patrocinio communimus. Nihilominus etiam uobis presentium auctoritate concedimus ut, si generale interdictum terre fuerit, si delicto proprio non fueritis interdicti, liceat uobis in ea clausis ianuis, exclusis excommunicatis et interdictis, non pulsatis campanis, suppressa uoce diuina officia celebrare, et homines de familia uestra nisi excommunicati uel interdicti fuerint, ecclesiastice tradere sepulture. Nulli ergo omnino hominum liceat hanc paginam nostre confirmationis et concessionis infringere, uel ei ausu temerario contraire. Si quis  autem hoc attentare presumpserit, indignationem omnipotentis Dei et beatorum Petri et Pauli apostolorum eius se nouerit incursurum.

Datum Laterani, Xu Kalendas Iunii, pontificatus nostri anno secundo.



CXXII. Monasterii S. Matthei de Castello tutelam suscipit, disciplinamque, bona, iura confirmat. 
[GATTULA, Hist. Casin., 403.]

CLEMENS, episcopus, seruus seruorum Dei, dilectis filiis IACOB abbati monasterii S. Matthei seruorum Dei de Castello eiusque fratribus, tam presentibus quam futuris, regularem uitam professis, in perpetuum.

 In eminenti apostolice sedis specula, largiente Domino, quanquam immeriti, constituti, ad uniuersum corpus Ecclesie aciem nostre considerationis debemus extendere, et seruorum Dei quieti attentiori studio prouidere. Eapropter, dilecti in Domino filii, uestris iustis postulationibus clementer annuimus, et felicis recordationis Alexandri, Lucii predecessorum nostrorum uestigiis inherentes prefatum monasterium, in quo estis diuino obsequio mancipati, sub beati Petri et nostra protectione suscipimus et presentis scripti priuilegio communimus. In primis siquidem statuentes ut ordo monasticus qui secundum Deum, et beati Benedicti Regulam in uestro monasterio institutus  esse dignoscitur, perpetuis ibidem temporibus inuiolabiliter obseruetur. Preterea quascunque possessiones quecunque bona idem monasterium inpresentiarum iuste et canonice possidet, aut in futurum concessione pontificum, largitione regum uel principium, oblatione fidelium, seu aliis iustis modis, prestante Domino, poterit adipisci, firma uobis, uestrisque successoribus et illibata permaneant; in quibus hec propriis duximus exprimenda uocabulis.

Locum ipsum in quo prescriptum monasterium constructum est, cum omnibus pertinentiis suis; terras, et uineas, quas habetis in territorio Aquinati, possessiones, et terras, quas habetis in terra S. Benedicti, siue terragio; iustitiam panis et uini, quam de ueteri concessione hactenus obseruata,  diebus singulis a Cassinensi monasterio, et eam quam ab ecclesia S. Marie de Albaneta, et S. Nicolai de Ciconia recipitis, sicut eas uobis predictum monasterium Cassinense in perpetuum obtinendas pietatis obtentu concessit. Libertatem etiam a bone memorie Raynaldo, Theodino, Petro, et dilecto filio Roffrido tituli SS. Marcellini et Petri presbytero cardinali Cassinensibus abbatibus, cum assensu capituli, sicut in eorum scriptis authenticis continetur, monasterio uestro indultam, et bonas consuetudines hactenus obseruatas, nec non ecclesiam S. Martini de Montemontano, et ecclesiam S. Leonardi Iuxta Montem Sambuclum cum pertinentiis suis, et ecclesiam S. Marie de Radicclo cum pertinentiis suis, ab eisdem abbatibus  rationabiliter uobis concessas, cum hominibus quos a prefato monasterio Casinensi tenetis, nichilominus uobis et monasterio uestro auctoritate apostolica confirmamus. Liceat quoque uobis clericos, uel laicos fugientes, liberos, et absolutos ad conuersionem recipere, et in uestro monasterio, sine contradictione qualibet retinere. Prohibemus insuper, ut nulli fratrum uestrorum, post factam in loco uestro professionem, fas sit eodem loco, absque licentia abbatis sui discedere. Discedentem uero sine communium litterarum uestrarum cautione nullus audeat retinere. Interdicimus etiam ne alicui liceat aliquem monachum in eamdem domum contra uestram uoluntatem inducere, aut ex ea quemlibet de fratribus uestris, uobis uolentibus, sine causa rationabili  remouere. Sane noualium uestrorum que propris manibus, uel sumptibus colitis, siue de nutrimentis uestrorum animalium, nullus omnino a uobis decimas presumat exigere. Statuimus insuper ut nulli penitus liceat eidem monasterio uestro indebitas exactiones aut nouos census imponere, seu ueteres contra statuta sacrorum canonum adaugere; sepulturam quoque loci ipsius liberam esse decernimus, ut eorum deuotioni et extreme uoluntati, qui se illic sepeliri deliberauerint, nisi excommunicati uel interdicti sint, nullus obsistat, salua tamen iustitia illarum ecclesiarum, a quibus mortuorum corpora assumuntur. Obeunte uero te, nunc eiusdem loci abbate, uel tuorum quolibet successorum, nullus ibi qualibet subreptionis astutia, seu uiolentia  preponatur, nisi quem fratres communi consensu, uel fratrum pars sanioris consilii, secundum Dei timorem, et beati Benedicti Regulam prouiderint eligendum.

Decernimus ergo, ut nulli omnino nominum liceat prefatum monasterium temere perturbare, aut eius possessiones auferre, uel ablatas retinere, minuere, seu quibuslibet uexationibus fatigare; sed omnia integra et illibata seruentur, eorum pro quorum gubernatione ac sustentatione concessa sunt usibus omnimodis profutura, salua sedis apostolice auctoritate, et Cassinensis monasterii debito iure, et reuerentia. Si qua igitur in futurum ecclesiastica, secularisue persona, hanc nostre constitutionis paginam sciens,  contra eam temere uenire tentauerit, secundo, tertioue commonita nisi reatum suum digna satisfactione correxerit, potestatis honorisque sui dignitate careat, reamque se diuino iudicio existere de perpetrata iniquitate cognoscat, et a sacratissimo corpore, et sanguine Dei et Domini Redemptoris nostri Iesu Christi aliena fiat, atque in extremo examine diuine ultioni subiaceat. Cunctis autem eidem loco sua seruantibus sit pax Domini nostri Iesu Christi, quatenus, et hic fructum bone actionis percipiant, et apud districtum Iudicem premia eterne pacis inueniant. Amen, amen, amen.

    Ego Clemens catholice Ecclesie episcopus subscripsi.
    Ego Albanus Albanensis episcopus subscripsi.
     Ego Bobo Portuensis Sancte Ruffine sedis episcopus subscripsi.
    Ego Octauianus Ostien., et uelletren. episcopus subscripsi.
    Ego Laborans presbyter cardinalis S. Marie trans Tisberim tit. Calixti subscripsi.
    Ego Pandulfus presbyter card. basilice XII Apostolorum.
    Ego Iordanus presbyter card. Pudentiane tt. Pastoris.
    Ego Ioannes tituli S. Clementis card. et Tuscan. episcopus subscripsi.
    Ego Iacinthus S. Marie in Cosmidin diac. card. subscripsi.
    Ego Gratianus SS. Cosme et Damiani diac.  cardinalis.
    Ego Gerardus S. Adriani diaconus cardinalis subscripsi.
    Ego Gofridus Sancte Marie in uia Lata diac. card. subscripsi.
    Ego Berardus S. Marie Noue diaconus cardinalis subscripsi.
    Ego Gregorius S. Marie in Aquiro diaconus cardinalis.


Datum Laterani per manum Moysi, S. R. E. subdiaconi uicem agentis cancellarii, II Idus Iunii, indictione septima, anno incarnationis Dominice 1189, pontificatus uero domni Clementis pape tertii, anno secundo.



CXXIII. Uniuersum capitulum Treuirense et omnem clerum et populum per archiepiscopatum consistentem a Fulmari archiepiscopi et R. prepositi obedientia in spiritualibus et temporalibus absoluit. 
[GUENTHER, Cod. diplom. Rheno-Mosell., I, 459.]


CLEMENS episcopus, seruus seruorum Dei, dilectis filiis, uniuerso capitulo Treuirensis Ecclesie, et omni clero et populo per Treuirensem archiepiscopatum consistentibus, salutem et apostolicam benedictionem.

Multiplicibus perturbationum grauaminibus, que occasione dissensionis in electione archiepiscopi Treuirensis incurrit Ecclesia, paterno compatientes  affectu, considerantes etiam quot et quanta uniuersali Ecclesie ex dissensione que inter Romanam Ecclesiam et imperium propter hoc emerserat, dispendia poterant euenire, ab ipso nostre promotionis initio, quanto studio quantaque sollicitudine potuimus ne ulterius dicta mala procederent, et que excitata fuerant sopirentur, per nos et fratres et legatos nostros sine intermissione curauimus laborare. Et quoniam ipsius pacis tractatus, et totius negotii consummatio uenerabilis fratris nostri Fulmari archiepiscopi uestri presentiam exigebat, ipsum ad nos impetrata sibi a karissimis in Christo filiis nostris. F. imperatore, et H. filio eius rege Romanorum semper augustis omnimoda securitate, apostolici auctoritate precepti, curauimus  euocare Dilecti etiam filii nostri P. titulo Sancti Petri ad uincula, et I. sancte Pudentiane presbyteri cardinales, apostolice sedis legati, hoc ipsum ei ex parte nostra et sua missis litteris, cum quanta potuere districtione iniungere curauerunt. Abiectum est etiam quod nisi pridie Idus Februarii iam preteriti, nostro se conspectui presentaret, nichilominus ad negotii consummationem de fratrum nostrorum consilio procedere curaremus. Quoniam igitur hactenus nescimus qua intentione seu animositate nobis suam noluit presentiam exhibere, ipsam de communi fratrum consilio, ceu contumacem et inobedientem, auctoritate qua fungimur, illa quam in uos ecclesiam Treuirensem, suffraganeos, et totum archiepiscopatum de iure archiepiscopati hactenus  habuit, potestate priuamus; statuentes, ut tam ab ipsius quam a R. prepositi obedientia tam uos quam uniuersus archiepiscopatus, sitis deinceps in spiritualibus et temporalibus quantum ad ius archiepiscopale pertinet, prepetuo penitus absoluti, sicut dum uerone essemus uiuente adhuc bone memorie Urbano predecessore nostro, inter ipsum et imperiales nuntios condictum fuerat et statutum, prout in litteris compositionis apparet, dictorum cardinalium legatorum nostrorum, et uenerabilium fratrum nostrorum, Bauembergensis, et G. Herbipolensis episcoporum, et dilecti filii S. Hersfeldensis abbatis sigillorum testimonio consignatis. Prebendas tamen et beneficia que uterque, et clerici qui pro Fulmaro eiecti fuerunt ipsius  electionis tempore possidebant; omnibus uolumus et mandamus sine aliqua diminutione persolui. Nos etenim Fulmaro iam dicto alicubi per sedem apostolicam honeste uolumus prouideri. Interdicimus etiam ne idem Fulmarus ullo unquam tempore in tota Treuirensi diecesi legatione fungatur, aut cum pontificalibus debeat insignibus ministrare. Si quos autem occasione non impense sibi obedientie, memoratus Fulmarus deposuit, excommunicauit, officioque suspendit, aut beneficio, in integrum esse decernimus restitutos. Nulli ergo omnino hominum liceat hanc paginam nostre constitutionis infringere, uel ei ausu temerario contraire; si quis autem hoc attentare presumpserit, indignationem omnipotentis Dei, et beatorum Petri  et Pauli apostolorum eius se nouerit incursurum.

    Ego Clemens catholice Ecclesie episcopus.
    Ego Albinus Albanensis episcopus.
    Ego Bobo Portuensis et et Sancte Rufine sedis episcopus.
    Ego Octauianus Ostiensis episcopus, et uelletrensis.
    Ego Laborans presbyter cardinalis Sancte Marie trans Tiberim, titulo Calixti.
    Ego Iordanus Sancte Pudentiane titulo Passionis presbyter cardinalis.
    Ego Ioannes titulo Sancti Clementis cardinalis et Tuscanensis episcopus.
     Ego Iac. diaconus cardinalis Sancte Marie in Cosmidin.
    Ego Goffredus Sancte Marie in uia Lata diaconus cardinalis.
    Ego Gregorius Sancte Marie in Aquiro diaconus cardinalis.


Datum Laterani per manum Moysi, sancte Romane Ecclesie subdiaconi, uicem agentis cancellarii, XI Kal. Iunii, indictione septima, Incarnationis Dominice anno 1189, pontificatus uero domni Clementis pape III anno secundo.



CXXIu. Monasterio S. Chrysogoni Iadrensis ecclesiam S. Martini asserit. 
[FARLATI, Illyricum sacrum, u, 65.]


CLEMENS episcopus, seruus seruorum Dei, dilectis filiis G . . . . . abbati et fratribus, salutem et apostolicam benedictionem.

Iustis petentium desideriis dignum est nos facilem prebere consensum et uota que a rationis tramite non discordant effectu prosequente complere. Eapropter, dilecti in Domino filii, uestris iustis postulationibus grato concurrentes assensu ecclesiam Sancti Martini cum omnibus pertinentiis suis a patronis ipsius ecclesie de consensu Iadertini capituli, monasterio uestro pia largitione concessam, sicut ipsam iuste ac sine controuersia possidetis, uobis et per uos eidem monasterio auctoritate apostolica  confirmamus et presentis scripti patrocinio communimus: statuentes ut nulli omnino hominum liceat hanc paginam nostre confirmationis infringere uel ei ausu temerario contraire. Si quis autem hoc attentare presumpserit, indignationem omnipotentis Dei et beatorum Petri et Pauli apostolorum eius se nouerit incursurum.

Datum Laterani, Iu Kal. Iulii, pontificatus nostri anno secundo.



CXXu. Hermano magistro et fratribus hospitalis Hierosolymitani asserit ea que Philippus archiepiscopus Coloniensis hospitali de Sancto Sepulcro Duisburgensi donauerat. 
[LACOMBLET, Urkund., I, 362.]


CLEMENS episcopus, seruus seruorum Dei, dilectis filiis HERIMANNO magistro et fratribus Ierosolymitani hospitalis salutem et apostolicam benedictionem.

uidimus authenticum instrumentum uenerabilis fratris nostri Philippi Coloniensis archiepiscopi, ex cuius tenore nobis innotuit quod idem archiepiscopus hospitali uestro de Sancto Sepulcro in Dusburg pia donatione concessit domum Conradi de Dicke, domum Alexandri filii Lodewici, domum Lanthfridi Brunckini Sifredi cum spatiis interiectis, nec non et omnes terminos uersus ecclesiam S. Marie  infra murum et extra murum ciuitatis sitos, tali tenore uidelicet ut habitatores predictarum domorum baptismalia, sepulturas, uisitationes infirmorum in eadem hospitali domo cum omni iure parochiali recipiant; synodo tamen pastoris ecclesie S. Saluatoris et archidiaconi Sanctensis ac preprepositi S. Cuniberti, qui iure decanatus eidem ecclesie prelatus est, statutis debent, sicut prius, temporibus interesse. Statuit etiam idem archiepiscopus ut decimas animalium cum obolis qui uulgo appellantur Orkemscherf de domibus predictis memorate ecclesie Beate Marie tradatur, pro quorum recompensatione pastori ecclesie S. Saluatoris dimidia marca debet annuatim persolui. A. quoque sacerdos et successores eius tertiam partem cathedratici  predicti archiepiscopi et seruitii archidiaconi Sanctensis atque prepositi S. Cunnberti, omni contradictione remota, persoluant. Ut igitur constitutio predicti archiepiscopi et concessio uel confirmatio robur obtineat firmitatis, ipsam sicut rationabiliter facta est et in eius scripto authentico continetur, ratam habemus et sicut predicta omnia pacifice possidetis, deuotioni uestre auctoritate apostolica confirmamus et presentis scripti patrocinio communimus; statuentes ut nulli omnino hominum liceat hanc paginam nostre confirmationis infringere uel ei ausu temerario contraire. Si quis autem hoc attentare presumpserit, indignationem omnipotentis Dei et BB. Petri et Pauli apostolorum eius  se nouerit incursurum.

Data Laterani, II Idus Iulii, pontificatus nostri anno secundo.



CXXuI. Canonicis ecclesie S. Thome de Louurea Parisiensis asserit possessiones a Roberto comite collatas. 
[Dom FLIBIEN, Hist. de Paris, III, 75.]

CLEMENS episcopus, seruus seruorum Dei, dilectis filiis canonicis ecclesie S. Thome de Louurea, salutem et apostolicam benedictionem.

Iustis petentium desideriis facilem nos conuenit prebere consensum, et uota que a rationis tramite non discordant effectu prosequente complere. Eapropter, dilecti in Domino filii, precibus inclinati  nobilis femine comitisse Braye, possessiones et redditus a Roberto comite quondam marito suo ab ipsa et liberis eius in eleemosynam ecclesie uestre concessos, scilicet curiam, in qua erant edificata stabula, ut ibi construeretur hospitale; partem uirgulti  inter hospitale canonicos attingentis, a claustro quod est ante ianuam ecclesie, usque ad extremitatem muri, et redditus ad sustentationem canonicorum sacerdotum manentium, in decimis de Torciano, Galliaco et de Braya; et centum solidos Parisiensis monete apud uillamnouam Sancti Georgii annuatim in festo sancti Remigii persoluendos; uineam etiam et arpentum terre, que iacent extra muros predicti loci S. Thome, sicut ea iuste et sine controuersia possidetis, et in  eorum scripto authentico continetur, ecclesie uestre auctoritate apostolica confirmamus, et presentis scripti patrocinio communimus; statuentes ut nulli omnino hominum liceat hanc paginam nostre confirmationis infringere, uel ei ausu temerario contraire. Si quis autem hoc attentare presumpserit, indignationem omnipotentis Dei et beatorum Petri et Pauli apostolorum eius se nouerit incursurum.

Datum Laterani, uII Kal. Augusti, pontificatus nostri anno secundo.



CXXuII. Preposito et fratribus ecclesie S. Nicolai Stendalensis priuilegia concedit. 
[RIEDEL, Cod. dipl. Brem., I, u, 22.]


CLEMENS episcopus, seruus seruorum Dei, dilectis filiis preposito et fratribus Sancti Nicolai in Stendale.

. . . . . Tam uestris quam dilecti filii nostri nobilis uiri Henrici comitis, uestre ecclesie fundatoris, precibus inclinati, presenti pagina uobis uestrisque successoribus duximus indulgendum, ut sit diecesanus uester a uobis cum humilitate debita sub testimonio prudentum uirorum pluries requisitus, sacramenta ecclesiastica gratis uobis et sine difficultate ac prauitate aliqua non indulserit, a quocunque malueritis Catholico episcopo gratiam apostolice sedis habente, ea uobis liceat postulare, qui, nostra fretus auctoritate, quod postulatur, impondat.

 Nulli ergo omnino hominum liceat, etc.

Datum Laterani, III Idus Septembris, pontificatus nostri anno secundo.



CXXuIII. Uniuersis episcopis precipit, ut sacramenta, cum a fratribus ecclesie S. Nicolai Stendalensis fuerint requisiti, dilatione et appellatione remota impendant. 
[Ibid.]

CLEMENS episcopus, seruus seruorum Dei, uenerabilibus fratribus uniuersis episcopis, ad quos littere iste peruenerint, salutem et apostolicam benedictionem.

 Etsi uniuersarum ecclesiarum quieti teneamur sollicite prouidere, de illarum tamen tranquillitate ac pace nos conuenit uigilantius cogitare, que nostri iuris existunt, et ad Romanam Ecclesiam, nullo mediante pertinere noscuntur. Inde est quod cum dilectis filiis nostris preposito et fratribus ecclesie S. Nicolai de Stendale, que beati Petri iuris existit et ad nos specialiter pertinere dignoscitur, de apostolice sedis clementia sit indultum, ut si diecesanus episcopus sub testimonio prudentum uirorum, ab eis cum humilitate debita pluries requisitus, sacramenta ecclesiastica gratis illis et absque difficultate uel prauitate aliqua non indulserit, ea possint a quocunque maluerint Catholico episcopo postulare,  fraternitati uestre per apostolica scripta precipiendo mandamus, quatenus sacramenta ipsa cum ab eisdem fratribus fueritis requisiti, dilatione et appellatione remota, libere de auctoritate apostolica impendatis.

Datum Laterani, III Idus Septembris, pontificatus nostri anno secundo.



CXXIX. Monasterium Baumburgense tuendum suscipit, eiusque possessiones ac priuilegia confirmat. 
[HUND, Metropolis Salisburg., III, 85.]

CLEMENS episcopus, seruus seruorum Dei, dilecto filio MARSILIO preposito ecclesie Sancte Margarete de Baumburg, eiusque fratribus tam presentibus  quam futuris, regularem uitam professis in perpetuum.

Quoties illud a nobis petitur quod honestati et religioni conuenire dignoscitur, animo nos decet libenti concedere, et petentium desideriis congruum suffragium impartiri. Unde quia Berengarius comes Sulzbachen allodium suum in Sulzburgen. territorio beato Petro et sancte Romane Ecclesie sub unius Bizantii annuo censu pia deuotione obtulit, in quo in honorem Dei et memoriam beate Margarete uirginis ecclesiam uestram construens eam ordini canonicorum regularium deputauit, nos sequentes uestigia predecessorum nostrorum Romanorum pontificum Paschalis, Honorii, Innocentii, Lucii, secundi et Lucii tertii, locum ipsum quoniam beati  Petri iuris existit, sub beati Petri et nostra protectione suscipimus, et presentis scripti priuilegio communimus. In primis siquidem statuentes ut ordo canonicus qui secundum Deum et beati Augustini Regulam institutus esse dignoscitur, perpetuis ibidem temporibus inuiolabiliter obseruetur. Preterea quascunque possessiones, quecunque bona eadem ecclesia inpresentiarum iuste et canonice possidet, aut in futurum concessione pontificum, largitione regum uel principum, oblatione fidelium seu aliis iustis modis, prestante Domino, poterit adipisci, firma uobis uestrisque successoribus et illibata permaneant. In quibus hec propriis duximus exprimenda uocabulis:

 Archidiaconatum, parochiam Sancti Georgii, ecclesiam sancti Iouanis in Fruchtlachingen, Frulestorf cum pertinentiis suis, Funigen cum pertinentiis suis, uarnaspacht cum pertinentiis suis, Meglinger cum pertinentiis suis, Windbret cum pertinentiis suis. Sepulturam quoque ipsius loci liberam esse decernimus ut eorum deuotioni et extreme uoluntati qui se illic sepeliri deliberauerint, nisi forte excommunicati uel interdicti sint, nullus obsistat; salua tamen iustitia illarum ecclesiarum a quibus mortuorum corpora assumuntur. Liceat etiam preposito qui pro tempore fuerit aduocatum quem eidem loco perutilem et necessarium esse perspexerit, communi uel sanioris partis fratrum consilio secundum Deum eligere,  et si inutilis apparuerit remouere, sicut a predecessoribus nostris felicis recordationis, Pascali, Honorio, Innocentio, Lucio secundo et Lucio tertio statutum esse et scripto suo firmatum. Obeunte uero te, nunc eiusdem loci preposito uel tuorum quolibet successorum, nullus ibi quolibet subreptionis astutia seu uiolentia preponatur, nisi quem fratres communi consensu uel fratrum pars consilii sanioris secundum Dei timorem, canonice prouiderint eligendum. Sane post professionem exhibitam, nemini uestrum liceat proprium quid habere, nec sine prepositi uel congregationis licentia de claustro discedere. Sua etiam tuorumque successorum caritati apostolice sedis benignitate permittimus et roboramus ut licitum uobis sit ordinationes  clericorum, aliaque ecclesiastica sacramenta a bonis episcopis et religiosis accipere, si uester episcopus Simoniaca uel alia heretica prauitate infectus fuerit, et gratiam sedis apostolice non habuerit; ad indicium autem huius ab apostolica sede percepte tuitionis, Bizantium unum singulis annis nobis nostrisque successoribus persoluetis. Insuper etiam ut Domino nostro Iesu Christo liberiori animo seruiatis, uestre saluti per omnia prouidentes, statuimus ut seruientes uestri qui in curia uestra uobis seruiunt, absque impulsione parochiani in ecclesia uestra uerbum Dei et missas audiant, sacramenta percipiant, ceterisque diuinis legibus subiaceant; decimas uero noualium uestrorum, uobis uestrisque successoribus habendas, remota episcopalium ministrorum  contradictione concedimus, ut quiete in eo quod assumpsistis proposito, largiente Domino, in perpetuum maneatis.

Decernimus ergo ut nulli omnino hominum liceat eamdem ecclesiam temere perturbare, aut eius possessiones auferre, uel ablatas retinere, seu quibuslibet uexationibus fatigare, sed omnia integra conseruentur, eorum pro quorum gubernatione ac sustentatione concessa sunt usibus omnimodis profutura, salua sedis apostolice auctoritate ac diecesani episcopi in subiectis uobis predictis parochiis canonica iustitia. Si qua igitur in futurum, etc.

    Ego Clemens catholice Ecclesie episcopus.


Datum Laterani, II Id. Sept.



CXXX. Preposito et fratribus S. Nicolai Stendalensis concedit, ut in parochiis que ad eos pertinent, per se uel per capellanos ministrent. 
[RIEDEL., Cod. dipl. Brand., I, u, 23.]


Clemens episcopus seruus seruorum Dei, dilectis filiis preposito et fratribus Sancti Nicolai in Stendale.

. . . . Tam uestris quam dilecti filii nobilis uiri Henrici comitis, uestre ecclesie fundatoris, precibus inclinati, presenti pagina uobis uestrisque successoribus duximus indulgendum ut, si diecesanus episcopus sub honestarum testimonio personarum pluries humiliter requisitus personis idoneis  a uobis canonice presentatis curam animarum illarum parochiarum, que ad uos pertinent, sine difficultate ac prauitate aliqua non impenderit, ex tunc eam de auctoritate apostolica, cessante appellatione absque calumnia, teneatis et in eis per uos uel per capellanos uestros libere ministretis, donec episcopus duritiam suam recogitans presentatos a uobis sicut debet admittat.

Nulli ergo omnino hominum liceat, etc.

Datum Laterani, Idus Septembris, pontificatus nostri anno secundo.



CXXXI. Preposito et fratribus S. Nicolai Stendalensis permittit ut decimas de manibus redimant laicorum, et eas suis successorumque usibus libere deputent. 
[RIEDEL, ibid., I, u, 24.]


CLEMENS episcopus, seruus seruorum Dei, dilectis filiis preposito et fratribus Sancti Nicolai in Stendale.

. . . . uobis presentium auctoritate duximus indulgendum, ut liceat uobis decimas, ad uestras parochias pertinentes, de manibus redimere laicorum, et eas uestris uestrorumque successorum usibus libere deputare.

Nulli ergo omnino hominum liceat hanc paginam indulgentie nostre infringere, etc.

Datum Laterani, Idus Septembris, pontificatus  nostri anno secundo.



CXXXII. Al. preposito et fratribus S. Nicolai Stendalensis concedit, ut nulli synodum in ecclesia eorum liceat celebrare, nec quisquam episcopus uel prelatus eos excommunicare aut eorum ecclesiam presumat subiicere interdicto. 
[Ibid.]

CLEMENS episcopus, seruus seruorum Dei, dilectis filiis AL. preposito et fratribus ecclesie de Stendale, salutem et apostolicam benedictionem.

. . . . Dilecti in Domino filii, uestris iustis postulationibus grato concurrentes assensu, auctoritate uobis presentium indulgemus, ut nulli synodum in ecclesia uestra, uobis inuitis, liceat celebrare;  auctoritate etiam apostolica prohibemus, ne quisquam episcopus uel prelatus personas uestras excommunicare aut uestram ecclesiam presumat subiicere interdicto, salua sedis apostolice et ipsius legati auctoritate.

Nulli ergo omnino hominum liceat, etc.

Datum Laterani, II Non. Nouembris, pontificatus nostri anno secundo.



CXXXIII. Ad Ger. comitem et uniuersum populum Ragusinum. 
[FARLATI, Illyricum sacrum, uI, 83.]

CLEMENS episcopus, seruus seruorum Dei, dilectis filiis nobili uiro GER . . . comiti et uniuerso  populo Ragusino, salutem et apostolicam benedictionem.

Cum uenerabilis frater noster Ber. Ragusinus archiepiscopus ad sedem apostolicam accessisset, ipsum sue probitatis, honestatis et litterature intuitu benigne recepimus, eique pallium scilicet pontificalis officii plenitudinem clementer curauimus impertiri. Ipsum igitur, quem sue discretionis et probitatis consideratione sincera caritate diligimus, ad uos eum cum gratia sedis apostolice remittentes uniuersitatem uestram monemus et per apostolica scripta mandamus atque precipimus, quatenus eum benigne curetis et deuote recipere, et ei obedientiam et reuerentiam debitam exhibentes ipsius salubria monita et mandata reuerenter et  sine refractione seruetis, et in his que ad Deum sunt, ei tanquam patri et animarum uestrarum pastori cum omni mansuetudine ac deuotione assistere studeatis, et fauorem uestrum fidenter impertiri, ut ipse in suscepto ministerio uobis et commisse sibi Ecclesie utiliter proficere ualeat, et uos de obedientie et fidelitatis obseruantia premium a Domino possitis indeficienter exspectare.

Datum Laterani, uII Kal. Decembris, pontificatus nostri anno secundo.



CXXXIu. Monasterium S. Quintini Bellouacensis in protectionem suscipit, disciplinamque et possessiones confirmat. 
[LOUuET, Antiquits du Beauuoisis, I, 477.]


CLEMENS episcopus, seruus seruorum Dei, dilectis filiis PETRO abbati et ceteris fratribus in B. Quintini Ecclesia secus Beluacum sita, canonicam uitam professis, eorumque successoribus regulariter uicturis, in perpetuum.

Pie uoluntatis affectus prosequente debet studio confoueri ut ecclesiastica utilitas apostolice sedis fauore uires accipiat et accrescat. Eapropter, dilecti in Christo filii, uestris iustis postulationibus clementer annuimus et prefatam ecclesiam in qua diuino mancipati estis obsequio, ad instar felicis recordationis Alexandri, predecessoris nostri, Romani pontificis, sub beati Petri et nostra protectione  suscipimus et presentis scripti priuilegio communimus: imprimis siquidem statuentes ut ordo canonicus, qui secundum Dei timorem et B. Augustini Regulam in ecclesia uestra statutus esse dignoscitur, perpetuis ibidem temporibus inuiolabiliter obseruetur. Preterea quascunque possessiones, quecunque bona eadem ecclesia inpresentiarum iuste et canonice possidet, aut in futurum concessione pontificum, largitione regum uel principum, oblatione fidelium, seu aliis iustis modis, prestante Domino, poterit adipisci, firma uobis uestrisque successoribus et illibata permaneant. In quibus hec propriis duximus exprimenda uocabulis:

Locum in quo ecclesia ipsa sita est cum omnibus pertinentiis suis, uidelicet prebendam in ecclesia  beati Beluacensis integram atque perpetuam, annualia etiam in eadem ecclesia prebendarum quando dimittuntur uel mutantur de persona in personam, siue post demissionem ad eamdem personam redeant, anno integro et integre; prebendam in ecclesia S. Bartholomei integram atque perpetuam; prebendam in ecclesia S. uedasti integram atque perpetuam; prebendam in ecclesia S. Laurentii integram atque perpetuam; prebendam in ecclesia S. Arnulphi de Claromonte cum uinea ad prebendam pertinente integram atque perpetuam; prebendam in ecclesia Beate Marie de Mertolo cum uinea ad prebendam pertinente integram atque perpetuam, domum etiam quamdam infra muros eiusdem castelli. Decimationem omnium molendinorum episcopi  que sunt Beluaci, ad annonas molendas; tredecimum denarium in omnibus molendinis fullonum episcopi, ecclesiam Sancti Hippolyti, siluam de Parco quibuscunque nominibus designatur, ad usus uobis necessarios, ad coquendos panes burgensium et Bolengariorum uestrorum, ad clausuras et escaratz  uinearum et curticulorum uestrorum et spinas; quatuor asinos ad igni necessaria quotidie deferenda et in eadem silua mortua ligna et incisa terreque iacentia. Terram in insula predicte ecclesie adiacentem, et molendinum et furnum cum aqua que per terram ipsam discurrit, excussa omni aliena potestate. Nullus in prefatis et burgo et terra eidem ecclesie adiacente dispositionem, ditionem aut iudicium preter Romanam Ecclesiam  uendicare presumat, saluo iure canonico Beluacensis episcopi. Iustitiam in uiis et pratis terre ecclesie uestre adiacentibus porrectis in longum usque ad curtem eiusdem ecclesie que sita est citra monasterium S. Iusti de Marisco, in latum uero usque ad fossatum, quod diuidit prata a communibus pascuis et a nouo fossato et a superiori alueo fluminis usque ad curtem uestram de Marisco. Parochiam Sancti Geruasii de Bragella, parochiam que uocatur Flagellatum Sancti Quintini et iustitiam omnem eiusdem uille et terram tribus aratris sufficientem cum parte silue. Ecclesiam de Nououico et molendinum et furnum; ecclesiam de Fuscine uilla, altare de Temerii uilla, altare de Audeni  uilla, altare de Arione, altare de Bussy, altare de Medianuilla, altare de Fredinuilla, altare de Dudonis uillari, altare de Nouauilla Regis cum tota minuta decima et tertia parte grandis decime; altare de Hamenuillare, altare de Monciaco, altare de Autoilo cum omni grandi decima et minuta. Terram que appellatur mansionile Alberti ab omni iustitia liberam, usuarium in omnibus siluis de Altiollo, fratribus ibidem manentibus; in Beluaco censum duarum portarum et censum pellium; cellam B. Marie de Gornaco cum appenditiis suis, unum modicum frumenti et unum auene quos reddit uobis annuatim ecclesia de Ressonis; sextam partem totius decime de uilla S. Menelai, unum modium frumenti apud Gremeuiller quem debent  uobis canonici S. Michelis; medietatem Grandisuillaris, quatuor altaria que tenent a uobis monachi; mansionile de Furnodo ab omni iustitia et uicaria liberum.

In episcopatu Ambianensi ecclesiam B. Dionysii de Piccio cum appenditiis suis, parochiam S. Martini cum tota decima grandi et minuta, parochiam de Sancet cum tota decima, ecclesiam Conteiens. cum appendiciis. Altare S. Martini et capellam de Tilleio, altare de Corcellis, medietatem decime de Riueriis, capellam de Ferreriis, cum decima tota grandi et minuta, mansionile de uagella et Molaria.

In episcopatu Nouiomensi altare de Partin cum pertinentiis suis; in ecclesia B. Quintini uiromandensis prebendam unam et integram atque perpetuam.  In ecclesia B. Marie de Nigella prebendam unam integram atque perpetuam. In episcopatu Suessionensi cellam S. Adriani cum appenditiis suis; hospites etiam qui in terra canonicorum hospitati sunt ab omni iustitia et exactione; in Reinualle quartam partem in omnibus terragiis omnium seminum.

In archiepiscopatu Rothomagensi altare de Spei cum presentatione sacerdotis et tertiam partem decime et unum hospitem. In episcopatu Trecensi cellam Sancti Georgii cum appenditiis suis, curtem etiam canonicorum et atrium eiusdem loci iure parochiali liberum, uineas etiam et terras uni aratro sufficientes ab omni decima et exactione liberas; in ecclesia B. Petri Trecensis prebendam  unam atque perpetuam; Trecis portam que dicitur Belonis; ecclesiam S. Marie de Druto cum omni decima grandi et minuta, et furno et iustitia eiusdem uille; capellam de Fontanis cum furno eiusdem uille. et medietatem eiusdem uille; capellam de Auriniaco et tertiam partem totius grandis decime cum tota minuta; terram de Mariniaco ab omni decima et iustitia liberam; parochiam de Maceriis cum tota minuta decima, et in eadem parochia insulam Grancearum ab omni iustitia liberam; parochiam de uillenosse cum omni decima grandi et minuta eiusdem parochie et homines uestros ab omni iustitia liberos, et molendinum, capellam de Fontanellis et decimam eiusdem loci,  capellam Sancti Iacobi, dimidium modium annone in decima de Len, ecclesiam Sancti Andree de Baldement cum appenditiis suis et furno eiusdem uille et medietatem grandis decime, et tertiam partem decime de Pars.

Ad hec auctoritate apostolica prohibemus ne aliquis sine manifesta et rationabili causa excommunicationis uel suspensionis, aut in ecclesiis uestris interdicti sententiam ferre presumat aut eisdem ecclesiis nouas uel indebitas exactiones presumat imponere. Obeunte uero te nunc eiusdem loci abbate uel tuorum quolibet successorum, nullus ibi qualibet subreptionis astutia seu uiolentia preponatur nisi quem fratres de communi consensu, uel fratrum pars consilii sanioris secundum  Deum et beati Augustini Regulam prouiderint eligere. Sepulturam quoque ipsius loci liberam esse decernimus, ut eorum deuotioni et extreme uoluntati, qui illic sepeliri deliberauerint, nisi forte excommunicati uel interdicti sint, nullus obsistat, salua tamen iustitia illarum ecclesiarum a quibus mortuorum corpora assumuntur.

Decernimus ergo ut nulli omnino hominum liceat prefatum monasterium temere perturbare aut eius possessiones auferre, uel ablatas retinere, minuere, seu aliis quibuslibet uexationibus fatigare, sed omnia integra conseruentur eorum, pro quorum gubernatione ac sustentatione concessa sunt, usibus omnimodis profutura, salua sedis apostolice auctoritate.

Si qua igitur in futurum ecclesiastica secularisue  persona hanc nostre constitutionis paginam sciens, contra eam temere uenire tentauerit, secundo tertioue commonita, nisi presumptionem suam congrua satisfactione correxerit, potestatis honorisque sui careat dignitate, reamque se diuino iudicio existere de perpetrata iniquitate cognoscat, et a sacratissimo corpore ac sanguine Dei et Domini Redemptoris nostri Iesu Christi aliena fiat, atque in extremo examine, districte ultioni subiaceat; cunctis autem eidem loco sua iura seruantibus sit pax Domini nostri Iesu Christi, quatenus et hic fructum bone actionis percipiant, et apud districtum iudicem premia eterne pacis inueniant. Amen.

Actum Rome, anno 1189.



ANNO 1190.



CXXXu. Sententiam de iure fundationis trium ecclesiarum de Chilcheim, Eimuotingen et Matra, ab O[ttone] quondam episcopo Constantiensi probatam, confirmat. 
[SCHePFLIN, Historia Zaringo-Badensis, Iu, 130.]

CLEMENS episcopus, seruus seruorum Dei, dilectis filiis ALGOTO, LUPULTO et THEODRICO de Chilcheim, salutem et apostolicam benedictionem.

Quoties litigia super rebus ecclesiasticis orta ad legitimam discussionem deueniunt et in iudicio  proposita diutius disceptationibus partium uentilata per diffinitiuam sententiam, mediante prelatorum discretione, legitime sopiuntur, decens est atque conueniens, ne iterum alicuius temeritate in contentionis scrupulum relabantur, sententias ipsas sedis apostolice auctoritate firmare. Cum autem super iure fundationis trium ecclesiarum, de Chilcheim uidelicet Eimuotingen et Matra, inter uos et B. abbatem de Stein questio emersisset, uobis quod intendebatis legitima testium assertione probantibus, sententia fuit pro uobis legitime promulgata, quam bone memorie O., olim Constantiensis episcopus confirmauit. Nos itaque eamdem sententiam, sicut rationabiliter lata est nec legitima appellatione suspensa ratam habentes, ipsam auctoritate  apostolica confirmamus et presentis scripti patrocinio communimus. Nulli ergo omnino hominum liceat hanc paginam nostre confirmationis infringere uel ei ausu temerario contraire. Si quis autem hoc attentare presumpserit, indignationem omnipotentis Dei et beatorum Petri et Pauli apostolorum eius nouerit se incursurum.

Datum Laterani, uIII Id. Februarii, pontificatus nostri anno tertio.



CXXXuI. Abbati et conuentui Cisterciensi asserit ecclesiam Schardeburgensem, a Richardo Anglorum rege donatam. 
[HENRIQUEZ, Regula, p. 232.]

 CLEMENS episcopus, seruus seruorum Dei, dilectis filiis abbati et conuentui Cistercii, salutem et apostolicam benedictionem.

Iustis petentium desideriis dignum est nos faciliter prebere consensum, et uota que a rationis tramite non discordant, effectu prosequente complere. Eapropter, dilecti in Domino filii, uestris iustis postulationibus grato concurrentes assensu, ecclesiam de Schardeburg, cum omnibus pertinentiis et libertatibus suis sicut scripta authentica Richardi illustris Anglorum regis exinde facta testantur, qui uobis eamdem ecclesiam pia largitione in perpetuam eleemosynam concessit, ad procurationem abbatum capituli generalis. deuotioni uestre auctoritate apostolica confirmamus et presentis  scripti patrocinio communimus: statuentes, ut nulli omnino hominum liceat hanc paginam nostre confirmationis infringere, uel ei ausu temerario contraire. Si quis autem hoc attentare presumpserit, indignationem omnipotentis Dei et beatorum Petri et Pauli apostolorum eius se nouerit incursurum.

Datum Laterani, u Idus Februarii, pontificatus nostri anno tertio.



CXXXuII. Ecclesie Eboracensis suffraganeis et uniuersis abbatibus, prioribus et populo ac clero per prouinciam constitutis, Guafridum, fratrem Ricardi, Anglorum regis, nuntiat archiepiscopum Eboracensem a sese agnitum esse. 
[Radulf. de Diceto Imag. Hist, ap. TWYSDEN H. A. Script., I, 653.]


CLEMENS episcopus seruus seruorum Dei, uenerabilibus fratribus suffraganeis Eboracensis Ecclesie, et dilectis filiis uniuersis abbatibus, prioribus, et populo, et clero per Eboracensem prouinciam constitutis, salutem et apostolicam benedictionem.

Per litteras karissimi in Christo filii nostri R. illustris Anglorum regis, et uenerabilis fratris nostri H. Dunelmensis episcopi, et dilectorum filiorum Eboracensis capituli, et multorum religiosorum conuentuum ipsius diecesis, intellecto, quod idem capitulum Eboracensis Ecclesie dilectum filium Gaufridum, fratrem predicti regis, uoto unanimi et pari consensu in patrem et archiepiscopum elegerunt,  et quod dilectus filius noster I. tituli Sancti Martini presbyter cardinalis, apostolice sedis legatus, sicut ex ipsius litteris plenius intelleximus, electionem ipsam auctoritate legationis, qua in Anglia fungebatur, confirmauerit; considerantes etiam quod Eboracensis Ecclesia, que pastoris consilio diutius destituta, in multis ex defectu prelati dispendium passa fuerit, per eius sollicitudinem et potentiam ad statum poterit reparari meliorem, electionem ipsam, sicut concorditer facta est, et ab eodem legato nostro confirmata, presertim cum pie memorie Alexander papa predecessor noster circa personam eius dispensauerit, ratam habemus, et de fratrum nostrorum consilio auctoritate sedis apostolice confirmamus.

 Monemus igitur uniuersitatem uestram, et per apostolica scripta mandamus, quatenus ipsi ceu prelato uestro reuerentiam et honorem quem predecessoribus suis exhibuistis, sine refragatione impendere studeatis, ut propterea ualeatis apud Deum et homines merito commendabiles apparere.

Datum Laterani, Nonas Martii, pontificatus nostri anno tertio.



CXXXuIII. Miloni archiepiscopo Mediolanensi et eius suffraganeis significat, se [Theobaldo] episcopo Placentino mandasse, ut in consules Placentinos, nisi ab iniuriis in ecclesias recessissent, grauiter incederet. 
[CAMPI, Hist. di. Piac., II, 371.]

CLEMENS episcopus, seruus seruorum Dei, uenerabilibus  fratribus Mediolanensi archiepiscopo, et suffraganeis eius, salutem et apostolicam benedictionem.

Grauis et detestande presumptionis audacia nuper ad aures apostolatus peruenit, quod Placentine ciuitatis consules in ecclesias ausu temerario insurgentes, non solum earum ianuas confregerunt, sed exinde clauibus asportatis eas reddere noluerunt, donec a quibusdam cautione recepta, quod nullas de ipsarum facultatibus, nisi quantum ad uictum solummodo pertineret, distraherent, fuit eis firmiter repromissum. His etiam temeritatibus non contenti, prestito iuramento firmarunt, quod usque ad Kalendas Iunii, nisi de consilio ipsius ciuitatis ad  campane pulsationem remanserit, sexcentas libras auferre ipsis ecclesiis conabuntur. Unde quia licet ipsius ciuitatis populum, sicut qui ad nos specialiter pertinet, sincere in Domino diligamus, sustinere tamen nolumus, nec debemus, ut super his eorum presumptio remaneret impunita; ne, si forte in eos rigor ecclesiasticus tepidus exstiterit, uel remissus, aliis prebeatur materia delinquendi, uenerabili fratri nostro. . . . Placentino episcopo dedimus in mandatis ut, nisi predicti consules, iuxta quod eis dedimus in mandatis, a tam nefario proposito quantocius duxerint desistendum, in ipsos consules ecclesiasticam censuram, et in totam ciuitatem exceptis penitentiis, et baptismate paruulorum, sententiam proferat interdicti.

 Quocirca fraternitati uestre per apostolica scripta mandamus, quatenus sententiam, quam predictus episcopus in ipsos propter hoc promulgauerit, ratam habeatis et firmam, et faciatis, quantum in uobis fuerit, inuiolabiliter obseruari, uestris parochianis districtius prohibentes, ne cum ipsis Placentinis contractum aliquem, siue mercimonium contrahere aliqua ratione presumant.

Datum Laterani, u Kal. Aprilis, pontificatus nostri anno tertio.



CXXXIX. Priuilegium pro ecclesia Thenensi.---Collata ab Alberto archidiacono ipsi confirmat. 
[MARTEN Ampl. Collect., I, 992.]

 CLEMENS episcopus, seruus seruorum Dei, dilectis filiis preposito et canonicis Thenensis ecclesie, salutem et apostolicam benedictionem.

Etsi de omnium tranquillitate ex debito commissi nobis officii esse solliciti non immerito debeamus, maior tamen cura de ecclesiarum libertate manutenenda nos de ratione sollicitat, ut per nostre dispositionis prouidentiam temporaliter et spiritualiter recipiant incrementum, et que bene in eis ordinata sunt et disposita, ne ipsis ualeant deperire, apostolice confirmationis munimine roborentur. Eapropter, dilecti in Domino filii, uestris postulationibus annuentes, canonicam ordinationem et dispositionem ipsius ecclesie, et rationabiles constitutiones ratas habemus, et quecunque uobis et ecclesie uestre  a dilecto filio Alberto Leodiensi archidiacono filio nobilis uiri ducis Louaniensis collata sunt, sicut ipsa iuste et sine controuersia possidetis, uobis et per uos ecclesie uestre auctoritate apostolica confirmamus, et presentis scripti patrocinio communimus, statuentes ut nulli omnino hominum liceat hanc paginam nostre confirmationis infringere, uel ei ausu temerario contraire. Si quis autem hoc attentare presumpserit, indignationem omnipotentis Dei, et beatorum Petri et Pauli apostolorum eius se nouerit incursurum.

Datum Laterani, III Kal. Aprilis, pontificatus nostri anno tertio.



CXL. Priuilegium pro ecclesia Radesdorfensi. 
[DRONKE, Cod. diplom. Fuld., 412.]


CLEMENS episcopus, seruus seruorum Dei, dilectis filiis CONRADO, preposito Sancti Ioannis Baptiste in Radesdorf, eiusque fratribus, tam presentibus quam futuris canonice substituendis, in perpetuum.

Effectum iusta postulantibus indulgere et uigor postulat equitatis et ordo exigit rationis, presertim quando petentium uoluntates et pietas adiuuat et ueritas non relinquit. Eapropter, dilecti in Domino filii, uestris iustis postulationibus clementer annuimus, et prefatam ecclesiam Sancti Ioannis  Baptiste et Sancte Cecilie in Radesdorf, in qua diuino mancipati estis obsequio, sub beati Petri et nostra protectione suscipimus et presentis scripti priuilegio communimus, statuentes ut quascunque possessiones, quecunque bona eadem ecclesia inpresentiarum iuste et canonice possidet, aut in futurum concessione pontificum, largitione regum uel principum, oblatione fidelium, seu aliis iustis modis, prestante Domino, poterit adipisci, firma uobis uestrisque successoribus et illibata permaneant. In quibus hec propriis duximus exprimenda uocabulis.

Locum ipsum in quo prefata ecclesia sita est, cum omnibus suis pertinentiis; ecclesiam Sancti Laurentii in Ussine cum ipsa uilla et omnibus suis  pertinentiis, Doftaha, Ingimaristat, Sulaha cum earum pertinentiis, Geitinstat, Isileibes, Negilstete, cum earum pertinentiis; Melre, Cledistete cum omnibus suis pertinentiis; Datinberch, Serlinges, Gozoldesdorf, Haselaha, cum aliis uillis et pertinentiis omnium supradictarum uillarum. Libertates preterea et immunitates curiarum claustralium uestrorum, nec non antiquas et rationabiles consuetudines, ecclesie uestre concessas et hactenus obseruatas, ratas habemus et eas futuris temporibus illibatas manere sancimus. Auctoritate quoque apostolica nichilominus duximus prohibendum ne aduocatus uester, qui pro tempore fuerit, locum ipsum uel que ad eum pertinent grauare seu quibuslibet indebitis exactionibus, tam in forestis et nemoribus  quam noualibus ecclesie uestre, fatigare presumat, sed his que antiquitus sibi concessa sunt et ad iustitiam suam pertinent contentus existat.

Decernimus ergo ut nulli omnino hominum liceat prefatam ecclesiam temere perturbare aut eius possessiones auferre uel ablatas retinere, minuere seu quibuslibet uexationibus fatigare; sed omnia integra conseruentur eorum, pro quorum gubernatione ac sustentatione concessa sunt, usibus omnimodis profutura, salua sedis apostolice auctoritate et diecesani canonica iustitia. Si qua igitur in futurum ecclesiastica secularisue persona, hanc nostre constitutionis paginam sciens, contra eam temere uenire tentauerit, secundo tertioue commonita,  nisi reatum suum digna satisfactione correxerit, potestatis honorisque sui dignitate careat, reamque se diuino iudicio existere de perpetrata iniquitate cognoscat, et a sacratissimo corpore ac sanguine Dei et Domini Redemptoris nostri Iesu Christi aliena fiat, atque in extremo examine diuine ultioni subiaceat.

Cunctis autem eidem loco sua iura seruantibus sit pax Domini nostri Iesu Christi, quatenus et hic fructum bone actionis percipiant et apud districtum iudicem premia eterne pacis inueniant. Amen.

Datum Later., per manum Moysi, Sancte Romane Ecclesie subdiaconi uicem agentis cancellarii, uII Kalend. Iunii, indictione uIII, Incarnationis Dominice  anno 1190, pontificatus uero domini Clementis pape III anno tertio.



CXLI. Parthenonis S. Cosme Talliacotiensis tutelam suscipit, ac possessiones iuraque confirmat 
[GATTULA, Supplem. Hist. Cassin., tom. II, p. 803.]

CLEMENS episcopus, seruus seruorum Dei, delictis in Christo filiabus AUDOISAE, abbatisse monasterii S. Cosme de Talliacotio, eiusque sororibus, tam presentibus quam futuris regularem uitam professis, in perpetuum.

Quoties a nobis petitur quod religioni et honestati conuenire dignoscitur, animo nos decet libenti concedere et petentium desideriis congruum suffragium  impertiri. Eapropter, dilecte in Domino filie, uestris iustis postulationibus clementer annuimus, et prefatum monasterium, in quo diuino mancipate estis obsequio, ad exemplar fel. rec. Alexandri pape predecessoris nostri, sub beati Petri et nostra protectione suscipimus et presentis scripti priuilegio communimus, statuentes ut quascunque possessiones, quecunque bona eadem ecclesia in presentiarum iuste et canonice possidet, aut in futurum, concessione pontificum, largitione regum uel principum, oblatione fidelium, seu aliis iustis modis, prestante Domino, poterit adipisci, firma uobis et his que post uos successerint et illibata permaneant; in quibus hec propriis duximus exprimenda uocabulis:

 Ecclesiam S. uiti cum omnibus pertinentiis suis, ecclesiam S. Ioannis de Camerate cum pertinentiis suis, ius quod habetis in ecclesia S. Andree, que est in Clereto; medietatem oblationum que in ecclesiis castris de Talliacotio in solemnitatibus Pasche et Natalis Domini, et medietatem de oblationibus mortuorum; sepulturam maiorum hominum prefati castri, sepulturam Podii Bufare cum medietate oblationum mortuorum, decimas molendinorum, que sunt in ualle Sanctorum Cosme et Damiani; et in alueo suo triginta modios sementariotios terre, uineas, terras, siluas, domos, casularia, que in predicto castro habetis; duo molendina, uiginti duos pedes terrarum, de quibus homines  uestri monasterii sunt infeodati, ecclesiam S. Marie de Sorbo cum omnibus pertinentiis suis, ecclesiam S. Cecilie cum pertinentiis suis, ecclesiam S. Aegidii cum pertinentibus suis, ecclesiam S. Nicolai cum pertinentiis suis, ecclesiam S. Petri cum pertinentiis suis, extra prefatum castrum, ecclesiam S. Ioannis de Camerata in colle de Palanga, quidquid habetis in ecclesia S. Andree. Preterea refutationem coram predicto predecessore nostro promissam, quam nobilis uir Bartholomeus de Talliacotio de prauis consuetudinibus, quas a uestro monasterio exigebat coram personis pluribus fecit, ratam et firmam habentes auctoritate apostolica prohibemus, ne consuetudines ipsas idem Bartholomeus, uel heredes eius aliquo tempore in  monasterium exercere presumant. Statuimus etiam ut nullus Marsorum episcopus in eamdem ecclesiam, uel eius moniales et clericos aliquid iuridictionis exerceat. Nulli etiam episcopo, uel legato, qui a latere nostro, uel successoris nostri specialiter directus non fuerit, liceat sue legationis obtentu uos uel succedentes uobis ecclesiam, aut homines uestros aut seruientes, in ecclesia uestra manentes, ulla interdicti, uel excommunicationis sententia pregrauare, et nulli etiam fas sit preter Romanum pontificem, uel legatum ab eius latere missum absque speciali mandato nostro moniales domus uestre uel clericos excommunicationis, uel interdicti uinculo innodare, et nulli episcoporum, uel alicui persone ecclesiis uestris, maxime ecclesie S. Marie  de Sorbo, que proprii iuris uestri existit, liceat nouas et indebitas exactiones imponere, uel in eis procurationes, aut tallias siue demandas contra antiquam et rationabilem consuetudinem exercere, sicut est ibidem hactenus obseruatum. Preterea decimas, ad ecclesias uestras spectantes, de manibus laicorum redimendi et quibuscunque rationabilibus modis poteritis acquirendi uobis licentiam indulgemus, prohibentes ut nullus easdem decimas absque consensu uestro de laica manu recipiat,

Statuimus insuper ut infra fines parochiarum uestrarum ecclesiam, uel capellam, seu altare contra altare sine assensu diecesani episcopi et uestro nullus edificet uel erigat, saluis tamen priuilegiis  Romanorum pontificum. Preterea nulli sororum uestrarum, uel clericorum liceat, post factam in eodem loco professionem, aliqua leuitate, sine abbatisse sue licentia de claustro discedere, discedentem uero absque communium litterarum cautione nullus audeat retinere. Licet autem abbatisse, que pro tempore fuerit, in eam de sororibus suis, que uobis ignorantibus aut inuitis, ab ecclesia uestra discesserit, et secundo tertioue commonita ad monasterium redire contempserit, regularem sententiam promulgare. Ecclesia S. Petri, in Castro quod dicitur Falliacozzo sita, et eiusdem capellani, in eadem libertate permaneat quam tempore antiquo habuit, et nunc habere noscitur. In eadem etiam  libertate capellam S. Aegidii ibidem sitam uolumus permanere; medietatem molendini Ioannis Frocte, quam domina Aduisa abbatissa emit a domino Philippo de S. Donato, et medietatem silue capitis aque, et siluam collis de Coci. Cum autem generale interdictum terre fuerit, liceat uobis in monasterio uestro, clausis ianuis, exclusis excommunicatis, et interdictis, non pulsatis campanis, submissa uoce, diuina officia celebrare. Satuimus insuper ut abbatissis, que pro tempore fuerint, non liceat terras, ecclesias, seu possessiones alias, uel bona ecclesie uestre, sine communi consensu capituli uestri, uel maioris et sanioris partis, imminuere, uel aliquid in beneficium seu precariam personaliter, uel in perpetuum de cetero dare, aut modo aliquo alienare.  Interdicimus etiam ne ulla monialis uestra, uel clericus, seu conuersus sine licentia capituli uel etiam ipsa abbatissa pro aliquo fideiubeat; quod si fecerit, nec ecclesia uestra, nec aliquis locus uester ex illa fideiussione obligetur. Chrisma uero, oleum sanctum, consecrationes altarium, seu basilicarum, ordinationes clericorum qui ad sacros ordines fuerint promouendi, absque omni contradictione et appellatione, a quocunque malueritis suscipietis episcopo, siue ad ecclesiam uestram a uobis uocato, siue in sua propria, siue in alterius ecclesia licite celebrante, siquidem catholicus fuerit, et gratiam atque communionem apostolice sedis habuerit, sicut est hactenus obseruatum.

 Decernimus ergo ut nulli omnino hominum liceat prefatum monasterium temere perturbare, aut eius possessiones auferre, uel ablatas retinere, minuere, seu quibuslibet uexationibus fatigare, sed illibata omnia et integra conseruentur eorum, pro quorum gubernatione et sustentatione concessa sunt usibus omnimodis profutura, salua sedis apostolice auctoritate et Cassinensis monasterii debita iustitia et reuerentia. Si qua igitur in futurum ecclesiastica secularisue persona, hanc nostre constitutionis paginam sciens, contra eam temere uenire tentauerit, secundo tertioue commonita, nisi presumptionem suam digna satisfactione correxerit, potestatis honorisque sui dignitate careat, reamque se diuino iudicio existere de perpetrata iniquitate cognoscat, et a  sacratissimo corpore ac sanguine Dei et Domini Redemptoris nostri Iesu Christi aliena fiat, atque in extremo examine districte ultioni subiaceat.

Cunctis autem eidem loco sua iura seruantibus sit pax Domini nostri Iesu Christi quatenus et hic fructum bone actionis percipiant, et apud districtum iudicem premia eterne pacis inueniant. Amen, amen, amen.

    Ego Clemens catholice Ecclesie episcopus subscripsi.
    Ego Albinus Albanensis episc. subscripsi.
    Ego Octauianus Ostiensis et uelletrensis episc. subscripsi.
    Ego Ioannes presbyter cardinalis tit. Sancti Marci  subscripsi.
    Ego Pandulphus presbyt. card. basilice Duodecim Apostolorum subscripsi.
    Ego Petrus presb. card. tit. Sancte Marie subscripsi.
    Ego Petrus tit. S. Laurentii in Damaso presb. card. subscripsi.
    Ego Petrus presb. card. S. Petri ad uincula tit. Eudoxie subscripsi.
    Ego Iordanus S. Pudentiane tit. Pastorum presb. card. subscripsi.
    Ego Ioannes tit. S. Clementis card. Tuscanus episc. subscripsi.
    Ego Ioannes Felix presb. card. tit. S. Susanne subscripsi.
     Ego Iacobus diac. card. S. Marie in Cosmedin subscripsi.
    Ego Gregorius S. Marie in Porticu diac. card. subscripsi.
    Ego Ioannes S. Theodori diaconus cardinalis subcripsi.
    Ego Gregorius S. Marie in Aquiro diac. card. subscripsi.


Datum Laterani per manum Moysi Romane Ecclesie subdiaconi uicem gerentis cancellarii, II Nonas Iunii, indictione uIII, anno Dominice Incarnationis 1190, pontificatus domini nostri Clementis pape III anno tertio.



CXLII. Priuilegium pro ecclesia Treuirensi. 
[GUENTHER. Cod diplom., I, 470.]


CLEMENS episcopus, seruus seruorum Dei, dilecto filio IOANNI Treuirensi electo eiusque successoribus canonice substituendis in perpetuum.

Ineffabilis prouidentia maiestatis ideo nos in apostolice sedis sublimitate constituit et uniuersarum ecclesiarum nobis gubernationem curamque commisit, ut corpori eius, quod est ecclesia, prouidere utiliter debeamus, et fratres nostros episcopos aliosque prelatos ecclesiarum in iure suo nos oporteat attentius confouere. Ipsi enim de suorum subiectorum salute et regimine subditorum non uere poterunt esse solliciti, nec officii sui prosecutioni  poterunt efficacius imminere, nisi nos abundantiorem sibi senserint honorem impendere, et sinceriori affectu diligere caritatis. Quocirca, dilecte in Domino fili, tuis iustis postulationibus grato concurrentes assensu, personam tuam, et Treuirensem ecclesiam, cui Deo auctore preesse dignosceris, sub beati Petri et nostra protectione speciali quadam prerogatiua esse censemus, et dignitates omnes seu honores et libertates ipsius a predecessoribus nostris Ioanne XIII, Benedicto uII, Leone IX, uictore II, Innocentio, Eugenio et Adriano, felicis memorie Romanis pontificibus, aut imperatoribus, uel regibus, eidem ecclesie concessas, tibi tuisque successoribus auctoritate apostolica confirmamus, et presentis scripti priuilegio communimus. Statuentes  ut quascunque possessiones, quecunque bona eadem ecclesia inpresentiarum iuste et canonice possidet, aut in futurum, concessione pontificum, largitione regum uel principum, oblatione fidelium seu aliis iustis modis, prestante Domino, poterit adipisci, firma tibi tuisque successoribus et illibata permaneant, nominatim ecclesiam de Logenstein, castrum de Muncler, castrum Tris appellatum cum banno et appenditiis suis, quod nobilis uir comes Otto assensu et uoluntate uxoris sue Gertrudis Palatine comitisse predicte ecclesie noscitur contulisse. Sancimus etiam ut iuxta quod in sacro Calcedonensi concilio statutum est, etc.

    Ego Clemens Catholice Ecclesie episcopus.
    Ego Albinus Albanensis episcopus.
     Ego Octauianus Ostiensis et uelletrensis episcopus.
    Ego Ioannes presbyter cardinalis tituli Sancti Marci.
    Ego Pandulfus basilice XII Apostolorum presb. card.
    Ego Petrus presbyter cardinalis tituli Sancte Cecilie.
    Ego Petrus presb. card. tit. S. Laurentii in Damaso.
    Ego Petrus presb. card. S. Petri ad uincula tit. Eudoxie.
    Ego Iordanus S. Pudentiane tit. Pastoris presb. card.
    Ego Ioannes tit. S. Clementis cardin. Tuscanus  episcopus.
    Ego Ioannes Felix tituli Sancte Susanne presb. cardinalis.
    Ego Iacobus diaconus cardinalis. S. Marie in Cosmedin.
    Ego Gratianus Sanctorum Cosme et Damiani diac. card.
    Ego Soffridus S. Marie in uia Lata diaconus cardinalis.
    Ego Gregorius Sancte Marie in Porticu diaconus card.
    Ego Ioannes Sancti Theoderici diaconus cardinalis.
    Ego Gregorius Sancte Marie in Aquino diaconus  cardinalis.


Datum Laterani, per manum Moysis, Sancte Romane Ecclesie subdiaconi, uicem agentis cancellarii, II Nonas Iunii, indictione uIII, Incarnationis Dominice, anno 1190, pontificatus uero domini Clementis pape III anno tertio.



CXLIII. Willelmo episcopo Eliensi, rogatu Ricardi Anglorum regis, legationis officium committit. 
[Radulf. de Diceto, Imag. Hist., ap. TWYSDEN H. A. Script., I, 656.]

CLEMENS papa, WILLELMO episcopo, salutem.

Iuxta commendabile desiderium et salubrem postulationem karissimi in Domino filii nostri Richardi,  illustris regis Anglorum, fraternitati tue legationis officium in tota Anglia, Wallia, tam per Cantuariensem quam Eboracensem archiepiscopatum, et in illis partibus Hybernie, in quibus nobilis uir Ioannes, comes Moritoniensis, frater ipsius regis, iurisdictionem habet et dominium, auctoritate duximus apostolica committendum.

Datum Laterani, Nonas Iunii, pontificatus nostri anno tertio.



CXLIu. Fratrum Carthusiensium protectionem suscipit, possessionesque et priuilegia confirmat. 
[Priuil. Ord. Carth., fol. 3.]

CLEMENS episcopus, seruus seruorum Dei, dilectis  filiis priori et fratribus Carthusiensibus, salutem et apostolicam benedictionem.

Inter uirtutem aromata et sanctorum fragrantiam, studiorum opinionis uestre balsamus suo nobis odore discernitur, que cum se asperioribus institutis a mundana separet uanitate, et preclara resplendeat gloria meritorum, nobis est amplius honoranda. Prouidendum quoque diligentius est et cauendum, ne quietem sanctam improbitas alicuius ualeat conturbare. Eapropter, dilecti in Domino filii, uestra humili supplicatione inducti, domum uestram cum omnibus pertinentiis suis, et omnibus bonis que impresentiarum rationabiliter possidetis, aut in futurum pia uobis fuerint donatione concessa, aut aliquibus iustis modis poteritis adipisci,  sub beati Petri et nostra protectione suscipimus et presentis scripti patrocinio communimus: statuentes ut omnia uobis firma et illibata permaneant, nec alicui liceat uos super his indebite molestare. Nouas etiam et indebitas exactiones a quibuslibet tam clericis quam laicis a uobis exigi auctoritate apostolica districtius inhibemus. Ad hec presentibus uobis litteris indulgemus ut quicunque clerici siue laici ad ordinis uestri propositum duxerint accedendum, liberum sit uobis eos recipere de licentia nostra, et receptos postquam professionem penes uos fecerint, retinere; saluis tamen priuilegiis super hoc a sede apostolica impetratis. Si uero priuilegiatorum aliquis per annum postquam fratribus domus innotuerit de qua egressus est, apud uos non  requisitus moram fecerit, postea non licet ei ordinem uestrum deserere, uel ab ipso per uiolentiam reuocari. Consecrationes quoque ecclesiarum, ordinationes clericorum, si uel proprii episcopi non habueritis copiam, uel requisitus prestare noluerit, prout debet, licitum sit uobis a quocunque postulare episcopo, qui rogatus ad ecclesias uestras accedens, sacra uobis necessaria, nostra fretus auctoritate, impendat. Eos etiam qui de ordine uestro uel ex subuentione terre orientalis, uel ex aliis causis quibuslibet occasiones euagandi assumunt, si commoniti non duxerint a proposito desistendum, liceat tibi, dilecte fili prior, per excommunicationis sententiam cercere.

 Nulli ergo omnino hominum liceat hanc paginam nostre concessionis et constitutionis infringere, uel ei ausu temerario contraire. Si quis autem hoc attentare presumpserit, indignationem Dei omnipotentis et beatorum Petri et Pauli apostolorum eius, se nouerit incursurum.

Datum Laterani, uIII Idus Iunii, pontificatus nostri anno tertio.



CXLu. Archiepiscopis et episcopis ordinem Carthusiensem commendat. 
[Ibid., fol. 3b]

CLEMENS episcopus, seruus seruorum Dei, uenerabilibus fratribus archiepiscopis et episcopis ad  quos littere iste peruenerint, salutem et apostolicam benedictionem.

Cum dilectos filios nostros fratres Carthusienses merito sue religionis charos habeamus plurimum et acceptos, mandatum quod pro eis facimus, tanto uoluimus efficacius adimpleri, quanto grauius Creatorem nostrum offendunt, qui eos ex occasione aliqua persequuntur. Quapropter uniuersitati uestre per apostolica scripta mandamus atque precipimus, quatenus si quis contra indulta eisdem fratribus priuilegia uenire presumpserit, et admonitus resipiscere forte noluerit, eum nullius contradictione uel appellatione obstante, per censuram ecclesiasticam compescatis; ita quod iidem fratres per instantiam uestram debita pace letentur, et uos de  celo iustitie et ope pietatis possitis apud Deum et homines commendabiles apparere; nullis litteris obstantibus, tacita prauitate a sede apostolica impetratis.

Datum Lateram, uIII Idus Iunii, pontificatus nostri anno tertio.



CXLuI. Prioribus et fratribus ordinis Carthusiensis concedit, ne alicui de prioribus aut fratribus sine consensu capituli domus sue, licentia pateat appellandi. 
[Ibid.]

CLEMENS episcopus, seruus seruorum Dei, dilectis filiis uniuersis prioribus et fratribus Carthusiensis  ordinis, salutem et apostolicam benedictionem.

Cum ab omnibus tumultuum secularium agitationibus, non solum mentibus et professione, sed etiam locis et habitationibus separati, summa uos oportet diligentia precauere, ne alicuius temporalis commodi causa, uos iterum contra propositum ordinis uestri, seculi turbinibus immergatis, et sub recti specie uosmetipsos decipientes, ob temporale commodum acquirendum, uel incommodum euitandum, temere causarum uos altercationibus inseratis. Inde enim quod et paci et tranquillitati uestre prouidere uolentes, firmiter inhibemus, ne alicui de prioribus aut fratribus uestris, quacunque  temeraria presumptione, sine consensu et uoluntate capituli domus sue, uel maioris et sanioris partis, licentia pateat appellandi.

Preterea cum generale uos capitulum, sicut annis singulis consueuistis, celebrare contigerit, si omnes conuenire forte nequiuerint, quidquid a maiori priore ordinis cum maioris partis ac sanioris consilio rationabiliter ac prouide statutum fuerit, ratum habeatur et firmum, et ab omnibus uestri ordinis fratribus irrefragabiliter obseruetur.

Nulli ergo omnino hominum liceat hanc paginam nostre inhibitionis infringere, uel ei ausu temerario contraire. Si quis autem hoc attentare presumpserit, indignationem omnipotentis Dei, et beatorum  Petri et Pauli apostolorum eius, se nouerit incursurum.

Datum Laterani, uII Idus Iunii, pontificatus nostri anno tertio.



CXLuII. Monasterio Eihamensi altaria duo asserit. 
[MIRAEI Opera dipl., Iu, 29.]

CLEMENS episcopus seruus seruorum Dei, dilectis filiis abbati et conuentui de Eiham, salutem et apostolicam benedictionem.

Iustis petentium desideriis dignum est nos facilem prebere consensum, et uota que a rationis tramite non discordant effectu prosequente complere. Eapropter, dilecti in Domino filii, uestris iustis  postulationibus grato concurrentes assensu, altare quod in ecclesia de Resbeke in episcopatu Fornacensi, et altare de Dorna, quod in episcopatu Cameracensi canonice estis adepti, sicut illa iuste et sine controuersia possidetis, deuotioni uestre auctoritate apostolica confirmamus et presentis scripti patrocinio communimus.

Nulli ergo omnino hominum liceat hanc paginam nostre confirmationis infringere, uel ei ausu temerario contraire. Si quis autem hoc attentare presumpserit, indignationem omnipotentis Dei et beatorum Petri et Pauli apostolorum eius se nouerit incursurum.

Datum Laterani, Xu Kal. Iulii, pontificatus nostri  anno tertio.



CXLuIII. Pacem inter canonicos S. uincentii et S. Alexandri Bergomates reconciliatam confirmat. 
[UGHELLI, Italia sacra, Iu, 472.]

CLEMENS episcopus, dilectis filiis ALDERADO archidiacono, OBERTO preposito, et uniuersis clericis Bergomensis Ecclesie, salutem, etc.

Ea que post discordiam et controuersiam habitam inter partes, meliori consilio subsecuto fuerint amicabili concordia terminata, ut inuiolabilem obtineant firmitatem, et futuris temporibus nemo temeritate qualibet obuiare presumat iuxta postulantium uoluntatem consentaneam rationi conuenerint  apostolice auctoritatis robore communiri. Eapropter uestris iustis postulationibus annuentes, pacem et concordiam, et uestri collegii unionem inter uos prudenter conceptam; et unanimi uoluntate receptam, atque redactam in scriptum, sicut rationabiliter facta est, recepta pariter, et seruata de fratrum nostrorum assensu auctoritate apostolica confirmamus, et presentis scripti patrocinio communimus. Ad maiorem uero firmitatem tenorem ipsius scripti de uerbo ad uerbum duximus inserendum. In Christi nomine, anno Domini 1190, quadam die, etc. uide Ughelli, loco laudato.

Decernimus ergo ut nulli hominum, etc. Amen.

    Ego Clemens, Catholice Ecclesie episcopus, subscripsi.
     Ego Albinus Albanensis episcopus.
    Ego Octauianus Ostien. et uelletren. episcop. subsc.
    Ego Ioannes presb. card. tit. S. Marci subsc.
    Ego Pandulphus Basilice XII Apost. presb. card. subsc.
    Ego Petrus presbyt. card. tit. S. Cecilie subsc.
    Ego Petrus presbyt. card. tit. S. Laurentii in Damaso subsc.
    Ego Petrus presbyt. card. S. Petri ad uincula tit. Eudoxie subsc.
    Ego Iordanus S. Pudentiane tit. Pastoris presb. card. subsc.
    Ego Ioannes tit. S. Clementis card. Tusculan. episc. subsc.
     Ego Ioannes Felix presbyt. card. tit. S. Susanne subsc.
    Ego Iacobus S. Marie in Cosmedin diac. card. subsc.
    Ego Gratianus SS. Cosme et Damiani diacon. card. subsc
    Ego Soffredus S Marie in uia Lata diac. card. subsc.
    Ego Gregorius S. Marie in Porticu diac. card. subsc.
    Ego Bernardus S. Marie Noue diacon. cardin. subsc.
    Ego Gregorius S. Marie in Aquiro diacon. card. subsc.


 Datum Lateran. per manum Moysis, S. R. E. subdiaconii uicem agentis cancellarii, IX Kal. Iulii indict. octaua, Incarnationis Dominice 1190, pontificatus uero domini Clementis pape III an. tertio.



CXLIX. Bulla canonisationis B. Malachie. 
[Opp. S. Bernardi, ed. 1719, I, 697.]

CLEMENS episcopus, seruus seruorum Dei, dilectis filiis uniuersis abbatibus ad Cisterciense capitulum conuenientibus, salutem et apostolicam benedictionem.

Ideo sacrosanctam Romanam Ecclesiam Redemptor noster caput omnium fidelium esse uoluit et magistram, ut ad eius dispositionem et nutum, diuina  gratia preeunte, que ubique a fidelibus gerenda sunt, ordinentur, et errata in melius corrigantur, et ad eius consilium in ambiguis recurratur; et quod ipsa statuerit, nemini, quantumcunque de suis meritis glorietur, liceat immutare: ne si forte promiscua daretur uniuersis licentia quecumque sibi secundum uoluntatem propriam occurrerint perpetrandi, confusa libertas, cum secundum uoluntatem personarum uota dissentiant, in aliorum aliquando scandalum sine iusti discretione libraminis commendanda supprimeret, et minus digna laudibus indebitis celebraret Inde si quid fuit quod dilectus filius noster Iordanus Sancte Pudentiane tituli Pastoris presbyter cardinalis, ad preces quorumdam uestrum, uitam sancti cuiusdam uiri, nomine  Malachie, qui apud Claramuallem in Domino requiescit, a B. Bernardo primo, Clareuallensi abbate, conscriptam, et miracula que Dominus ob ipsius merita declaranda per ipsum dignatus est operari, cum multorum uestri ordinis testimoniis nobis deuote presentare curauit, ut auctoritate apostolica quod de ipsius meritis sentire deberet Ecclesia publice deberemus omnibus declarare. uisis ergo tantorum uirorum testimoniis, uita etiam ipsius et miraculis diligenter inspectis, precibus etiam et testimonio ipsius cardinalis, et dilecti filii abbatis Casemarii, aliorumque quamplurium, quibus fidem omnimodam adhibendam credebamus, inducti, dictum sanctum uirum Malachiam in sanctorum catalogo, de communi fratrum nostrorum  consilio duximus ascribendum, et per ipsius merita Redemptoris suffragia cum reliquorum sanctorum interuentionibus a Christifidelibus statuimus postulanda. uolumus igitur ut eam sibi reuerentiam que sanctis debetur, uniuersus ordo uester et alii fideles, de licentia sedis apostolice deuote exhibeant, et in sanctorum numero secure conscribant.

Datum Lateran., II Non. Iulii, pontificatus nostri anno tertio.



CL.

Clemens tertius in litteris datis uiterbii Iu Nonas Augusti, pontificatus sui anno III, ita alloquitur Floriacenses:

 . . . . Cupientes ut ecclesia monasterii uestri, in honore Sancti Benedicti dedicata, congruis honoribus frequentetur, uniuersis Christifidelibus uere penitentibus et confessis, qui eamdem ecclesiam in die natalis eiusdem sancti, et translationibus ipsius, etc.

Et centum dies indulgentiarum elargitur.

[SAUSSEY, Annal. Ecclesie Aurel., 201.]



CLI. Ecclesie S. Crucis Guingampensis protectionem suscipit, possessionesque ac priuilegia confirmat. 
[MORICE, Mm. p. s.  l'hist. de Bret., I, 717.]


CLEMENS episcopus, seruus seruorum Dei, dilectis filiis IODOINO, abbati ecclesie S. Crucis de Guingampo et eiusdem fratribus tam presentibus quam futuris uitam religiosam professis, in perpetuam memoriam.

Pie postulationes uolunt . . . effectu debent prosequente compleri, et ut deuotionis sinceritas laudabilius enitescat, et utilitas postulata uires indubitanter assumat. Eapropter, dilecti in Christo Domino filii, uestris iustis postulationibus libenter annuimus, et prefatam ecclesiam S. Crucis de Guingampo, in qua diuino estis obsequio mancipati, ad exemplar predecessorum nostrorum felicis recordationis Innocentii et Alexandri Romanorum  pontificum, sub beati Petri et nostra protectione suscipimus, et presentis scripti priuilegio communimus; imprimis siquidem statuentes, ut ordo canonicus qui secundum Deum et beati Augustini Regulam in eadem Ecclesia institutus esse dignoscitur, perpetuis ibidem temporibus inuiolabiliter obseruetur; preterea quascunque possessiones quecunque bona eadem Ecclesia impresentiarum iuste et canonice possidet, aut in futurum concessione pontificum, largitione regum uel principum, oblatione fidelium, seu aliis iustis modis, prestante Domino, poterit adipisci, firma uobis, uestrisque successoribus et illibata permaneant, in quibus hec propriis duximus exprimenda uocabulis:

 Locum ipsum in quo prefata ecclesia sita est, cum omnibus pertinentiis suis; terram que sita est iuxta fluuium Treuium cum burgo et aliis ad ipsam pertinentibus; ecclesiam S. Mandeti iuxta Guingampum cum tribus uillis terre; dimidiam decimam totius parochie Plomagor, quatuor molendina supra Treuiam, que dedit comitissa Hauis; nouem uillas Riualloni liberas ab omni seruitio; duas nummatas panis omni die quas dedit. . . . dimidium molendinum Colel ante motam comitis quam dedit comes Stephanus, quintam partem uille Sulbar cum suo prato, dimidiam uillam Guidamori quam dedit Gaufridus dapifer, tertiam partem uille S. Marie de Lesquilli quam  dedit Rogus, et quartam partem eiusdem uille quam dedit comes Stephanus, terram que est inter duos torrentes que fuit Quiniou, filii Kermaroc, quas dedit Dongualus filius Market; ecclesiam Christi de Pleian cum pertinentiis suis, terram de Corle et tres arpennos terre, quos dedit Yuon, filius Conec, iuxta burgum S. Crucis decimam de Porhic, domum comitisse iuxta portam Redonensem quam dedit comitissa, duo molendina Chostella intra Guingampum, que dedit comitissa; pratum et terra que est in australi parte torrentis qui iuxta Motam defluit in Treuiam, minagium castri Guingampi quod dedit comes Stephanus; insulam que dicitur Guirguenis; ecclesiam S. Quirini, que sita est in silua que dicitur Meuc, dimidium  molendinum Chesel, quod nuncupatur molendinum Louhen, unum molendinum super Treuiam in loco qui dicitur Rupis Suhart, quod dedit comes Stephanus; unum molendinum Chosel ex occidentali parte Treuie, super burgum S. Crucis, tres marchas argenti in Anglia quas dedit comes Stephanus de decima quam tenuit Eudo presbyter de Lambolia, et ecclesiam B. Marie Magdalene iuxta Montem Consularem  cum omnibus appenditiis suis, quatuor arpennos prati iuxta molendinum Locon quos dedit Hamo filius Gualteri, nec non et duos arpennos prati iuxta uestrum molendinum Chesel, quos ecclesie uestre dedit comitissa; quatuor insuper arpennos terre arabilis inter ecclesiam uestram et Guingampum,  quos ad plantandam uineam sepe memorata comitissa ecclesie uestre donauit. Capellam S. Gerani de Telerna et insulam cum appenditiis suis, capellam de Portal cum pertinentiis suis; ecclesiam S. Gildasii de Pletmager, grandem uillam de Tremeler Pordic cum suis pertinentiis. Sancimus etiam ne homines prefati loci S. Crucis ad uestram Ecclesiam pertinentes ad aliquas indebitas uel illicitas exactiones uel angarias compellantur.

Sane noualium uestrorum que propriis manibus uel sumptibus colitis, siue de nutrimentis animalium uestrorum, nullus a uobis decimas exigere uel extorquere presumat, liceatque uobis clericos uel laicos in seculo peragentes liberos et absolutos  ad conseruationem recipere, et eos absque contradictione aliqua retinere. Prohibemus insuper ut nulli fratrum uestrorum post factam in eodem loco professionem fas sit absque abbatis sui licentia, nisi arctioris religionis obtentu, de eodem loco discedere, discedentem uero absque communium litterarum cautione nullus audeat retinere. Cum autem generale interdictum fuerit, liceat uobis clausis ianuis, exclusis excommunicatis et interdictis, non pulsatis campanis, suppressa uoce diuina officia celebrare. Sepulturam quoque ipsius loci liberam esse decernimus, ut eorum deuotioni et extreme uoluntati qui se illic sepeliri deliberauerint, nisi forte excommunicati uel interdicti fuerint, nullus obsistat, salua tamen illarum ecclesiarum  a quibus mortuorum corpora assumuntur. . . .

Obeunte uero te nunc eiusdem loci abbate, uel tuorum quolibet successorum, nullus ibi qualibet subreptionis astutia seu uiolentia preponatur, nisi quem fratres communi consensu, uel fratrum pars maior consilii sanioris secundum Dei timorem et beati Augustini Regulam prouiderint eligendum.

Decernimus ergo, ut nulli omnino hominum fas sit prefatam Ecclesiam temere perturbare, aut eius possessiones auferre, uel ablatas retinere, minuere, seu quibuslibet uexationibus fatigare, sed omnia integra conseruentur eorum, pro quorum  gubernatione concessa sunt, usibus omnimodis profutura, salua sedis apostolice auctoritate et diecesani episcopi canonica iustitia. Si qua igitur in futurum ecclesiastica, secularisue persona, etc.

    Ego Clemens, catholice Ecclesie episcopus.
    Ego Petrus presbyter cardinalis S. Petri ad uincula, etc.


Datum Laterani per manum Moysi, S. R. E. subdiaconi, uicem agentis cancellarii, Kal. Septembris, indictione uIII, Incarnationis Dominice anno 1190; pontificatus uero domini Clementis pape III anno tertio.



CLII. Abbati S. Genouefe, decano et cantori Parisiensibus scribit de prebenda ecclesie Meldensis, a P[etro] quondam episcopo Tusculanensi condita, secundum conditoris uoluntatem conseruanda. 
[DU PLESSIS, Hist. de Meaux, II, 77.]


CLEMENS episcopus, seruus seruorum Dei, dilectis filiis abbati S. Genouefe, decano et cantori Parisiensibus, salutem et apostolicam benedictionem.

Cum bone memorie P., quondam Tusculanensis episcopus, ad constituendam in Ecclesia Meldensi prebendam, CL libras Parisiensis monete in ultima sua uoluntate legasset, dilecti filii nostri abbas S. uictoris et magister N. olim predicti Tusculan.  clericus, quibus tam ab ipso testatore, quam a sede apostolica fuerat exsecutio testamenti commissa, uenerabili fratri episcopo et dilectis filiis capitulo Meldensi ad titulum iam dicte prebende personam, sicut decuit, presentarunt, ordinantes insuper, ut is qui prebendam illam successione temporum obtineret, in choro et capitulo cum illa dignitatis et honoris integritate qua ceteri canonici antiquitus instituti gaudebant, canonicus haberetur, et ecclesia S. Marie de Cagia redditus illius prebende, postquam persona decederet, per annum, sicut aliarum prebendarum, sine diminutione teneret. Sed, cum quidam ne ille canonicus haberetur impedire pro sue uoluntatis arbitrio molirentur, et predicti exsecutores nollent memoratum  propositum pro illorum contradictione mutare, a nobis super hoc ad petitionem iam dicti episcopi et canonicorum ad nos littere manauerunt. Cumque pendente causa, etc. . . . uos uoluntatem ultimam testatoris attendentes, et nolentes tantam utilitatem quorumlibet uersutia de cetero prepediri, prescriptam ordinationem in utroque articulo, super quibus questio diutius fuerat, approbastis; et ipsam nostra auctoritate firmantes decreuistis, in ea dignitatis et honoris integritate qua ceteri antiquitus instituti, canonicus semper existat, et ecclesia iamdicta de Cagia, sicut de aliis prebendis annuales fructus, istius prebende decedente persona, per annum ex integro debeat obtinere.

 Nos igitur quod a uobis super hoc factum preuia ratione ratum habentes, etc. . . .

Datum Laterani, XuI Kalendas Nouembris, pontificatus nostri anno tertio.



CLIII. Bulla pro confirmatione bonorum ecclesie S. Marie Deaurate Tolosane. 
[Gall. Christ., XIII, 26.]

CLEMENS episcopus, seruus seruorum Dei, dilectis filiis B. priori et fratribus ecclesie Beate Marie Deaurate, salutem et apostolicam benedictionem.

Pie postulatio uoluntatis effectu debet prosequente compleri, ut deuotionis sinceritas laudabiliter  enitescat, et utilitas postulata uires indubitanter assumat. Eapropter, dilecti in Domino filii, uestris iustis postulationibus grato concurrentes assensu, deuotionem quam erga B. Petrum et nos ipsos habere noscimini, attendentes, personas uestras cum omnibus bonis tam ecclesiasticis quam mundanis que in presentiarum laudabiliter possidetis, aut in futurum iustis modis, prestante Domino, poteritis adipisci, sub protectione B. Petri et nostra suscipimus, specialiter autem ecclesiam Sancte Marie Dealbate, ecclesiam Sancti Petri et Sancti Martini, ecclesiam Sancti Nicolai, capellam Sancti Iacobi, capellam Sancte Marie que est in domo Branhanonis, ecclesiam Sancti Martialis, ecclesiam Sancti Ioannis de Sauiniaco, ecclesiam  S. Eleutherii, ecclesiam S. Ioannis de Gorionis, ecclesiam Sancti Amantii, ecclesiam Sancti Petri de Quinto, ecclesiam Sancti Saluii de Dalbs, ecclesiam Sancti Sulpitii de Cella, et ecclesiam Sancte Marie de Saluenes cum pertinentiis earum, sicut eas iuste et sine controuersia possidetis, uobis et ecclesie uestre auctoritate apostolica confirmamus, et presentis scripti patrocinio communimus: statuentes ut si uos in aliquo grauari senseritis, libere uobis liceat sedem apostolicam appellare. Nulli ergo omnino hominum liceat personas seu bona uestra temere perturbare, seu hanc paginam nostre confirmationis et protectionis infringere, uel ei ausu temerario contraire. Si quis autem attentare presumpserit, indignationem omnipotentis Dei et beatorum  Petri et Pauli apostolorum eius se nouerit incursurum.

Datum Laterani, XIu Kal. Nouemb., pontificatus nostri anno tertio.



CLIu. Preposito Sancte Marie Magdeburgensi chirothecarum usum concedit.
[LUDEWIG, Reliquie mss., II, 407.]

CLEMENS episcopus, seruus seruorum Dei, dilecto filio preposito ecclesie Beate Marie in Magdeburg.

Ad uniuersalis Ecclesie regimen prouidentia superne dispositionis assumpti, sic administrare debemus dispensationis nobis credite ministerium, ut  oculos apostolice sedis saluti ac profectui singulorum inuigilet, et eos precipue ad obseruationem bonorum operum debeat sollicitius prouocare qui sub regulari militia sacram exhibere Domino nituntur seruitutem. Cum autem Ecclesia, tibi commissa per felicis memorie N. quondam Magdeburgensem archiepiscopum, regularibus institutionibus per Dei gratiam fuerit informata, et in ea rigor canonicus et regularis obseruantia discipline laudabiliter hactenus, Domino faciente, uiguerit, et per ipsam laudabilis honestatis fragrantiam nonnulle in partibus illis ecclesie sint constructe, attentius sollicitudini tue imminet precauendum, ne , inimico humani generis suadente, ipsius religionis puritas refrigescat, et fraterna in uobis  caritas et religionis obseruantia temporibus tuis sustineat detrimentum. Ideoque discretionem tuam monemus attentius et exhortamur in Domino, et presentium auctoritate iniungimus, quatenus ad ea que anteriora sunt iugiter te extendens, circa suscepte administrationis officium attenta sollicitudine prosequaris, sic subditos tuos salubribus monitis instruas et horteris, corrigas que fuerint corrigenda, edifices et plantes, ut et Deus in tuis actibus honoretur, et, tuo studio faciente, non solum in ecclesia tua, sed in ceteris ex ea transplantatis, nec non in omnibus de ordine uestro per totam Saxoniam, sicut de iure ad te respectum habere debent, et resecentur uitia et uirtutum germina propagentur. Iuxta subditorum necessitates  et indigentiam apostolice sedis censura sue discretionis moderari consueuit indulgentiam, ut que omnibus tenetur prospicere, nullius fortunam uel meritum uideatur negligere. Inde est quod nos bone conuersationis tunc famam fauorabiliter prosequentes, desiderio tuo efficaciter concurrimus et assiduum tibi chirothecarum usum concedimus, ne uidelicet manus tuas, quas spiritualiter sacris usibus deuouisti, alicuius feditatis tactus commaculet; sed ab estu eas et gelu uredine continui operimenti consuetudo incontaminatas conseruet, etc.



CLu. Monasterii S. Dionysii de Nogento protectionem suscipit, bonaque ac preuilegia confirmat.
[Bullar. Cluniac., 92.]


CLEMENS episcopus, seruus seruorum Dei, dilectis filiis SIMONI, priori monasterii Sancti Dionysii de Nogento, eiusdemque fratribus, tam presentibus quam futuris, regularem uitam professis in perpetuum.

Religiosis desideriis dignum est facilem prebere consensum, ut fidelium deuotio celerem sortiatur effectum, et tanto libentius sacre religionis obseruantie et aliis bonis operibus insistat, quando senserit ab apostolica sede in pio et beato proposito benigne confoueri. Eapropter, dilecti in Domino filii, uestris iustis postulationibus gratum impertientes assensum, prefatum monasterium Sancti Dionysii de Nogento, in quo Dominico mancipati  estis obsequio ad exemplar felicis memorie predecessoris nostri Alexandri pape, sub beati Petri et nostra protectione suscipimus et presentis scripti priuilegio communimus, statuentes ut quecunque bona idem cenobium impresentiarum iuste et canonice possidet, aut in futurum concessione pontificum, largitione regum uel principum, oblatione fidelium, seu aliis modis, prestante Domino, poterit adipisci, firma uobis uestrisque successoribus et illibata permaneant; in quibus hec propriis duximus exprimenda uocabulis:

Ecclesiam Beati Hilarii de Nogento cum capellaniis et appenditiis suis; burgum S. Dionysii liberum et absolutum ab omni iurisdictione et exactione  alicuius, furnos, piscariam in eadem uilla, molendina, nemus de Croisillis et calefactiones de nemoribus comitis et reparationes ad domos proprias, ruricolas circa aquam Edulie, et ultra aquam cum propriis meteriis, decimam telonei eiusdem castri; in his omnibus, burgensibus uidelicet et rusticis totum dominium preter duellum, ecclesiam Sancte Marie de Margon, duos modios apud Arcias, ecclesiam de Petra Fixa, ecclesiam Sancti Martini de Brunellis, ecclesiam de Campo Rotundo, capellam Sancte Marie Magdelcne de Perraria, ecclesiam de Cidrerillo, ecclesiam Sancti Andree de Fretiniaco, ecclesiam Sancti Albini de alio Campo Rotundo, ecclesiam Sancti Petri de Harponuillario cum appenditiis suis, ecclesiam Sancti Hilarii de  Bellonuilla, ecclesiam Sancte Anastasie de Nonuillario, ecclesiam Sancti Martini de Uniuersio cum appenditiis suis, capellam de Oroneo, ecclesiam de Flacciaco cum appenditiis suis, domum in Carnotensi urbe, et omnia que ibidem rationabiliter possidetis; rusticos apud Remuillam et quecunque alia in Carnotensi parochia canonice possidetis; ecclesiam Sancti Petri de Bosuillette cum appenditiis suis, que in eadem parochia sita est; ecclesiam Sancti Petri de Cetone cum burgo, et molendinis et furno, et rusticis et appenditiis suis; ecclesiam Sancti uulphacii cum appenditiis suis, et quecunque in Cenomanica parochia possidetis; ecclesiam Sancti Martini de Berzelis, ecclesiam Sancti Petri de Brueria, ecclesiam Sancti Andenis  de uerreriis, ecclesiam Sancti Martini de Beloup cum appendiciis suis, ecclesiam de Gimagiis, ecclesiam Sancte Marie de Bure, ecclesiam de Fadentiuilla prope Mauritaniam cum quadam parte decime; decimam de Burethe, ecclesiam Sancti Petri et Sancti Ioannis de Mannis cum Agripenno prato; decimas apud Cerbon, ecclesiam de Comblou; decimas apud Corgon, ecclesiam Sancti Martini de Loisel, ecclesiam Sancti Presceti, ecclesiam Sancti Geruasii de Fannis, ecclesiam Sancti Germani de Loscio cum capellanis et appenditiis suis, ecclesia scilicet Beate Marie, et ecclesiam Beati Menti et ecclesiam Sancti Ioannis, que sunt posite in Mauritani Castro.

 Decimam telonei de Mauritania cum furno; decimam pasnagii de Resnou, et de eodem nemore calefactiones, et reparationes domorum monachorum de Loscio; quidquid iuris habetis in ecclesia Sancti Hilarii iuxta Sanctam Ceronam; decimam de Fesuallo, decimam apud Ortum robur, decimam apud Lineroles, decimam de Corbeon, et quidquid iuris habetis in parochia Sagiensi, in cemeteriis primitiis Burgensibus, molendinis, in agris, pratis siue aliis possessionibus, uobis auctoritate sedis apostolice confirmamus. Liceat etiam uobis in ecclesiis uestris presbyteros eligere, et diecesano episcopo presentare; qui si idonei fuerint, ab ipso gratis et absque prauitate aliqua curam animarum suscipiant, eique de plebis cura rationem reddant, uobis  autem pro rebus temporalibus debitam subiectionem exhibeant. Adiicientes insuper, auctoritate apostolica prohibemus, ut nulli archiepiscopo uel episcopo liceat in predictum monasterium uel in uos interdicti uel excommunicationis sententiam promulgare, aliquasque consuetudines ibi exigere, seu alicuius grauaminis causa manum apponere, uel missas publicas, seu stationes sine assensu uestro celebrare, quatenus ab omni seruitii secularis infestatione securi, omni grauamine mundane oppressionis remoti, in sancte religionis obseruatione seduli ac quieti, Domino annuente, permaneatis. Si uero in atrio uestro, uel in sanguinis effusione, uel in uerborum illatione, siue in aliquo huiusmodi uiolentiam contigerit irrogari, forte  nequaquam propter hoc a diuinis ecclesia prohibeatur officiis.

Libertates siquidem et immunitates, nec non antiquas et rationabiles consuetudines, uestro monasterio concessas et hactenus obseruatas, ratas habemus, easque futuris temporibus illibatas manere sancimus. Chrisma uero, oleum sanctum, consecrationes altarium seu basilicarum, ordinationes clericorum qui ad sacros ordines fuerint promouendi, et cetera ecclesiastica sacramenta a diecesano suscipiatis episcopo, siquidem Catholicus fuerit et gratiam et communionem apostolice sedis habuerit, et ea gratis et absque prauitate aliqua uobis uoluerit exhibere, alioquin uobis liceat quemcunque malueritis adire antistitem Catholicum, qui nimirum  nostra fultus auctoritate, quod postulatur indulgeat. Sepulturam preterea ipsius loci liberam esse decernimus, ut eorum deuotioni et extreme uoluntati qui se illic sepeliri deliberauerint, nisi forte excommunicati sint, nullus obsistat, salua tamen iustitia illarum ecclesiarum a quibus corpora mortuorum assumuntur. Ecclesiarum uestrarum decimas que a laicis obtinentur, si secundum Dominum eorum potestati subtrahere uestre religionis reuerentia poterit, ad uestram et pauperum gubernationem uobis liceat possidere. Precipimus etiam ut omnes ecclesie seu capelle uestre et cemeteria sint omnis exactionis immunia, preter consuetam episcopi paratam et iustitiam in presbyteros,  si aduersus sui ordinis offenderint dignitatem. Prohibemus etiam ut, infra fines parochiarum uestrarum, nullus ecclesiam uel oratorium sine assensu uestro edificare presumat, saluis tantum priuilegiis Romanorum pontificum. Sancimus insuper ut donationes et alienationes, que de possessionibus capituli uestri et locorum uestrorum, absque consensu ipsius capituli uel maioris partis et sanioris, a quadraginta annis infra illicite facte sunt, legitime reuocentur, et ne de cetero taliter fiant auctoritate apostolica prohibemus.

Confirmamus etiam ne cellarum uestrarum, ubilibet positarum, fratres, pro qualibet interdictione uel excommunicatione, diuinorum officiorum suspensionem patiantur; sed tam monachi ipsi et famuli  eorum, et qui se monastice deuotioni deuouerunt, clausis ecclesiarum ianuis . . . . . non admissis, diuine seruitutis officia celebrent, et sepulture debita peragant. Concedimus etiam uobis laicos seu clericos seculares liberos et absolutos, nisi pro certis criminibus excommunicati sint, ad conuersionem seu sepulturam per loca uestra suscipere. Pro altaribus quoque et ecclesiis uestris nulli episcoporum facultas sit grauamen aliquod uobis, aut molestias irrogare, sed quidquid iuris in eis habuistis, canonice in futurum habeatis. Inhibemus etiam ne terras seu possessiones alias et thesauros ecclesiarum uestrarum liceat alicui uendere, seu alio modo alienare, uel loco pignoris obligare, uel alicui fratrum uestrorum fideiubere, absque consensu capituli uestri, aut maioris et sanioris partis; quod  si factum fuerit, decernimus irritandum. Paci quoque et tranquillitati uestre paterna imposterum sollicitudine prouidere uolentes, auctoritate apostolica prohibemus, ut infra clausuras locorum seu grangiarum uestrarum, seu cemeteriorum ambitum, nullus uiolentiam, seu furtum committere uel serilegium, ignem apponere, hominem capere uel interficere, aut quamlibet personam ausu temerario ledere audeat.

Decernimus ergo ut nulli omnino hominum fas sit prefatum monasterium et loca ei subdita temere perturbare, aut eorum possessiones auferre, aut ablata temere retinere, minuere, seu quibuslibet uexationibus fatigare, sed omnia integre  conseruentur eorum, pro quorum gubernatione ac sustentatione concessa sunt, usibus omnimodis profutura, salua sedis apostolice auctoritate et Cluniacensis monasterii ad quod spiritualiter spectat debita reuerentia. Si qua igitur in futurum ecclesiastica secularisue persona, hanc nostre constitutionis paginam sciens, contra eam temere uenire tentauerit, etc.



CLuI. Mauritio episcopo Parisiensi hoc priuilegium asserit, ut quotiescunque decanatus uacauerit, redditum eius percipiat.
[THEODORI Penitentiale, II, 640.]

CLEMENS MAURITIO Parisiensi episcopo.

Ex quodam scripto authentico exhibito nobis  didicimus, quod, cum causa que inter te et canonicos Ecclesie tue super redditibus decanatus, dum uacaret, percipiendis, emerserat, uenerabili fratri nostro Remensi archiepiscopo sancte Sabine cardinali, tunc Senonensi archiepiscopo a felicis recordationis Alexandro papa predecessore nostro commissa fuisset, decanus, et cantor, et quamplures canonici eiusdem Ecclesie infra diem tibi et canonicis ab ipso archiepiscopo assignatam in domo tua noua eadem presente archiepiscopo conuenerunt, et se cause illi renuntiasse penitus, et in tue uoluntatis arbitrio posuisse, ac omnes alios canonicos in pleno capitulo communiter fecisse, idipsum coram sepedicto archiepiscopo sunt confessi.  Nolentes igitur quod imposterum super hoc litigium indebite suacitetur, renuntiationem questionibus illis, sicut a capitulo tuo coram predicto archiepiscopo facta est spontanea uoluntate, et hactenus obseruata, et in scripto eiusdem archiepiscopi facto exinde continetur, ratam habemus, et auctoritate apostolica confirmamus: statuentes, ut nulli omnino hominum, etc.



CLuII. Petente Mauritio, episcopo Parisiensi, concordiam inter Stephanum quondam episcopum et Theobaldum archidiaconum compositam conseruari iubet.
[THEODORI Penitentiale, II, 718, ubi reuocatur lector ad priuilegia Eugenii III et Alexandri III de eadem re episcopo Parisiens concessa. uide Patrologie tt. CLXXX et CC.]




CLuIII. Mauritio episcopo  scribit, mirari se, quod archiepiscopus Senonensis parochianos eius, eo nesciente et inrequisito, ad alios iudices mittat, interdum et proprie sententie definitionem condemnet. Concedit, ut liceat ei sententiam salua appellatione promulgatam ipso iure proponere, et parochianis, ne coram iudicibus sic datis respondeant, prohibere.
[THEODORI Penitentiale, II, 563.]


CLEMENS MAURITIO episcopo.

Cum ex auctoritate canonum liqueat quid archiepiscopis iure metropolitico debeatur, et scriptum sit, ne quis terminos alienos usurpet, mirabile gerimus et satis reprehensibile iudicamus, quod uenerabilis  frater noster archiepiscopus Senonensis parochianos tue iurisdictioni subiectos, te nesciente et inrequisito, quosdam ad alios iudices mittit, interdum et proprie sententie definitionem condemnat. Sane quia hoc inhibitum prohibitione canonica reperitur, saluo eo quod de articulo appellationis excipitur, et sententia a non suo iudice lata nichil obtinet firmitatis, fraternitati tue presentibus litteris duximus concedendum, ut liceat tibi sententiam taliter promulgatam ipso iure proponere et parochianis tuis, ne coram iudicibus sic datis respondeant, prohibere.

Nulli ergo, etc.



CLIX. Petente Alphonso, Castelle rege, in ciuitate Placentina sedem episcopalem constituit, diecesimque a rege institutam confirmat.
[FERNANDEZ, Historia y Annales de Plasencia, p. 23.]


CLEMENS episcopus, seruus seruorum Dei, carissimo in Christo filio illustri regi Castelle ALPHONSO, salutem et apostolicam benedictionem.

Tunc Dei beneplacitum in humanis impletur actibus, cum corda principum ad hoc conspicimus uiribus totis intendere, ut cultus diuini nominis dilatetur, et inimici fidei catholice conterantur. Unde nos qui quorumlibet pia desideria quadam manu sollicitudinis adiuuare tenemur, tanto ad conceptorum exsecutionem eos uolumus diligenti adhortatione  inducere, et annuendo. que postulant, inuitare, quanto pia exordia, que de bona intentione procedunt, sperantur, laudabiliorum exitu concludenda. Inde est, quod intentionem regiam modis omnibus commendantes, de amplificandis Christiane religionis terminis, iam conceptam in Placentina ciuitate, quam in terra per strenuitatem tuam de manu Ismelitarum acquisita, diuina prosperante clementia, populasse dignosceris, auctoritate apostolica episcopalem cathedram constituimus. Diecesim quoque habendam iuxta dispositionem regiam, ab eadem ecclesia cathedrali decernimus, ut uille, sicut presenti scripto concluditur, que sua sunt ei largitione concessa diecesano iure ad eam perpetuo debeant pertinere; Targellum scilicet,  et Medelinum, et Mons Fragorum, et Sanctacruz cum omnibus pertinentiis suis. Ut autem hec concessio futuris temporibus integra et illibata seruetur, statuimus ut nulli omnino hominum fas sit hanc nostre confirmationis paginam infringere aut ei ausu temerario contraire. Si quis autem hoc attentare presumpserit, indignationem omnipotentis Dei et beatorum Petri et Pauli apostolorum eius se nouerit incursurum.



CLX. Waldemaro episcopo Slesuicensi asserit quam Canutus rex Danie, consanguineus eius ei et successoribus libertatem concessit, ut tam uillici quam coloni ab omni grauamine regio uel officialium suorum liberi maneant et immunes; in cognitionibus quoque et exsecutionibus, que prius per officiales regios tractari solebant, nunc nemini respondeant, sed eius sint proprio mandato subiecti, nec ullius seculari posthac sint subiecti potestati.
[uide CYPRAEI Annal. episc. Slesuicensis, 202.]





CLXI  . Ad Petrum abbatem Harteriensem.---Mettis damnationem chartarum contra antiquam libertatem Harteriensis Ecclesie Ecclesie falsa suggestione acquisitarum, comprobat, ipsamque ecclesiam liberam esse confirmat. 
[MIRAEI Opera dipl. III, 368.]


CLEMENS episcopus, seruus seruorum Dei, dilectis filiis PETRO abbati Harteriensis ecclesie, eiusque fratribus tam futuris quam presentibus.

Ex litteris sigillatis domni Stephani Mettensis episcopi et conuentus eiusdem ecclesie didicimus,  chartas sigillis Benedicti pape uIII, et Eugenii pape III, et imperatorum Ottonis I et Conradi confirmatas, et contra antiquam libertatem Hasteriensis Ecclesie falsa suggestione acquisitas, Mettis iudicio esse damnatas. Quod iuste et canonice factum esse approbamus, et predictas chartas, et quidquid libertati uestre obuiare potest, in perpetuum damnamus, et ecclesiam uestram in omni iure conuentualis ecclesie liberam esse per se, apostolica auctoritate et presentis scripti patrocinio confirmamus. Statuentes, ut nulli omnino hominum liceat huic confirmationi ausu temerario contraire.

Si quis autem hoc attentare presumpserit, in  extremo examine diuine ultioni subiaceat.

Datum Laterani, Iu Nonas Iunii, pontificatus nostri anno secundo.





CLEMENTIS III PAPAE DECRETA.




I. Ad abbatem et archipresbyterum Montulanum.---Ut Gant. acolytho beneficium ablatum restituant.


Querelam Gand. acolythi nos accepisse noscatis, sicut predecessor noster Gregorius, qui ad uos propter eum bis scripisse noscitur, qui cum a G. muliere peteretur in uirum, inde sumpta occasione, ipsum beneficio, quod a nobis habebat, post appellationem ad sedem apostolicam factam minus rationabiliter spoliastis. Unde, quia omnibus iniuste grauatis patrocinium tenemur apostolicum impertiri; d. u. ro. attentius et per A. s. p. m. qua. si  rem sic se habere constiterit, memorato clerico beneficium illud taliter subtractum absque dilatione reddentes, ap. re. pacifice dimittatis, ita quod querelam ad nos non debeat iterare, memorati abbatis sententia non obstante, super matrimonio lata, quominus beneficium debeat obtinere, nisi curam habeat animarum annexam.



II. Ad Oddonem episcopum uerulanum.---De quodam matrimonio non dissoluendo.

Litteras tuas recepimus, ex quarum tenore cognouimus, quod cum lator presentium quamdam feminam iam elapso quinquennio sibi matrimonio  copulasset, et secum per tres menses in eodem lecto dormisset, maleficio suo creditur impeditus quod cognoscere illam nequiuit. Super quo sedis apostolice litteras recepisti, in quibus continebatur, quod de Romane Ecclesie consuetudine non erat talium matrimonium separandum. Unde conuocatis eis ad tuam presentiam, cum uiuerent separatim, compulisti eos ad habitationem redire communem, et licet postmodum in eadem domo et lecto fuissent, et idem homo multa uerba, sicut tibi constitit, eidem femine contulisse, ei tamen non potuit carnaliter commisceri; propter que tu timens, ne idem uir homicidii reatum incurrat; quod in hoc casu esset agendum, nos consulere uoluisti. Quocirca d. t. per A. s. m. qua. pro memoratis occasionibus  non dimittas, quin predictos uirum et uxorem per censuram ecclesiasticam insimul habitare compellas.



III. Ad Anconitanum archiepiscopum.---De lege ab Anconitanis statuta.

Preterea de lege illa, uel errore quam [quem] ciues tuos asseris statuisse, uidelicet, ut si quis teneret per XXX annos possessiones alicuius ecclesie, nec reddidisset canonem constitutum non ideo caderet ad pensionem possessionis illius, nichil certi tibi possumus respondere, donec constitutionem illam ab ipsis factam nobis uerbo ad uerbum expositam studeas destinare.



Iu. Ad episcopum quemdam.---De sacerdotibus qui reatum adulterii incurrerint, uel periurii, uel falsi testamenti.


Ex tue fraternitatis consulto percepimus, te uelle a se. A. certitudine edoceri utrum sacerdotes, uel alii, in quibuslibet sacris ordinibus constituti, qui per lapsum carnis, reatum adulterii incurrerunt, uel periurii, uel alii falsi testimonii, uel crimine homicidii irretiti, bonum recte conscientie perdiderunt, si peracta condigna penitentia de commisso, in prioribus tolerari, uel suffragantibus meritis prouehi ualeant ad maiora. Super quo fraternitati tue respondemus, quatenus si notoria sint crimina, que prediximus uel ordine iudiciario comprobata,  tales reos censura sacrorum canonum, etiam post peractam penitentiam, non tantum ad altiora progredi non permittit, uerum etiam iubet gradum pristinum non tenere. Porro si proposita crimina contra aliquem notoria non fuerint uel ordine iudiciario comprobata, monendi sunt tales qui eisdem tenentur obnoxii et sub interminatione diuini iudicii obtestandi, ut in testimonium damnationis sue in suscepto ordine non ministrent.

Cum sacrosancta Romana Ecclesia, etc. Et infra: Alios autem, qui propter impedimentum etatis presbyterii honorem adipisci non possunt, si id solum obstare cognouerit, licet forsan ad talia officia in ea etate non debuerint assumi, equo animo  debes usque ad illud tempus sine rancore aliquo tolerare; quos eos ad suscipiendum onus sacerdotii de constitutione canonum idoneos, si aliud non obstiterit comprobabis, quos utique prefate animaduersionis sententia curabis auctoritate nostra perstringere, si tunc a te commoniti contempserint in presbyteros ordinari.



u. Rescriptum ad quemdam archiepiscopum.

Si matrimonii causa possit per procuratorem expediri nos tua duxit prudentia consulendos. Hic autem decernimus distinguendum, quod si in ipsa causa matrimoniali criminaliter questio uentilatur, et ob eamdem ab aduersa parte criminali sit agendum, non per interpositum personam, sed per ipsam  personam principalem causam matrimonii terminari oportet, cum sicut iura testantur, presens presentem accusare debet, et se talionis uinculo obligare. Secus autem in causa matrimoniali, in qua non criminaliter agitur, credimus procedendum; securius tamen ageretur, si cum haberi possit principalium presentia personarum, ipsis presentibus in utroque ad definitionis calculum procedatur.



uI. Ad quemdam archiepiscopum.---De absolutione eorum qui uocati ad iudicium uenire contemnunt et pro contumacia sua uinculo anathematis innodantur.

Significauit nobis tua fraternitas, quod quidam  in prouincia tua uocati aliquando ad iudicium uenire contemnunt, et pro contumacia sua per te, uel per aliquem suffraganeorum tuorum uinculo anathematis innodantur. Tandem uero ad se redeuntes offerunt se ad iustitiam, et quod iuri pareant, iurisiurandi uolunt religione firmare. Sed ne ante decisionem cause a sententia possint excommunicationis absolui, pars aduersa appellationis ob. interponit. Sunt insuper alii [etiam], qui excommunicati se iuramento prestito iustitie stare promittunt; sed post absolutionem suam diffugiunt, et appellant. Super his igitur f. t. duximus respondendum, quod absolutio predictorum, qui pro eo, quod cum uenire noluerint ad causam, excommunicationis sententiam receperunt, prohibitione seu appellatione  aduerse partis impediri non potest; dummodo parendi iuri sufficientem prestent et idoneam cautionem. Illi uero qui iureiurando promittunt se iustitie parituros; et per appellationis obstaculum subterfugiunt, nisi infra conuenientem terminum appellationem fuerint prosecuti, a te cogi possint, et debent ut sicut iurauerint, ap. re. iuris pareant equitati.



uII. Ad quemdam episcopum.---De consecrando oratorio.

Tenor litterarum tuarum apostolatum nostrum edocuit, quod cum nobilis quidam C. de tuo episcopatu recepto a predecessore tuo primario lapide, oratorium in stadio suo [proprio] construxit; et  cum ad instantiam eius paratus esses consecrationis munere illud insignire, ab alio nobili fuit, ne procederes, in eius ut credis [credit] odium appellatum. Tu autem uolens appellationi, prout fraternitatem tuam decuit, cum humilitate deferre, et a consecratione abstinuisti, et terminum ei, infra quem debeat prosequi appellationem, prefixisti; cumque appellationem [prosecutus] sit ille nullatenus et annus sit a die appellationis elapsus, fundator predictus consecrationem dicti oratorii a te cum instantia petere non omittit. Quia uero presumendum uidetur eum uere, [non], propter grauamen, uel oppressionem aliquam in sui iuris dispendium appellasse, cum uoluntatem non habuerit infra prefixum sibi terminum super appellationis causa procedere, presertim  cum de iure communi anni spatium appellantibus sit indultum, intra quod secundum se, communiterue litem exerceant, f. t. per a. s. m. qua. si ita processum cognoueris, sicut ipsarum habuit continentia litterarum, cum exinde fueris requisitus, prescriptum oratorium ap. ces. reddas munere consecrationis insigne.



uIII. Ad episcopum quemdam.---De appellationibus.

Licet appellationis remedium ad leuamen inuentum fuerit oppressorum, nonnulli tamen clerici tue fraternitati subiecti, sicut accepimus, ad appellationis diffugium malitiose recurrunt, et, dum examen tui iudicii temere subterfugiunt, contingit sepius  ut non solum ipsi, sed etiam alii, qui ab huiusmodi culpa sint penitus immunes ad seculare iudicium protrahuntur [pertrahuntur]; unde fit ut pro calumniosis a laicis innocentes prolixius molestentur. Nos igitur tante incommoditati clericorum uolentes pastorali sollicitudine prouidere et laicis ipsis auferre materiam sugillandi clericos uel eos sub eorum iudicio [eodem iudicio] cercendi, tibi nos super hoc consulere curanti, taliter duximus respondendum, ut, si cuiuslibet clerici tibi subiecti questio fuerit ad tuam fraternitatem delata, et quod in questione uertitur XL solidorum ualentiam non attingat, clerico qui ex hoc ad sedem duxerit apostolicam appellandum, necessitatem tibi non imponimus deferendi, quominus si malueris, causam  ipsam sine ap. ob. ualeas terminare, nisi manifesta contra te suspicionis causa fuerit ostensa.



IX. Ad Andegauensem episcopum.---Preualeat semper quod a maiori et saniori parte concilii fuerit statutum.

Fraternitatis tue prudentiam, etc. Et infra: Secunde questionis nodum auctoritate duximus Lateranens. concilii resoluendum, ut nisi uidelicet de aliquo, uel de [ab] aliquibus [potioribus], uel inferioribus irrationabile [irrationabile tamen, uel minus rationabile]  aliquid obiici et probari contigerit, preualeat semper et obtineat debitum re. ap. ob. firmamentum, quod a maioris et sanioris parte concilii fuerit constitutum, nisi antiqua consuetudo  Ecclesie, hactenus obseruata et apostolice sedis auctoritate confirmata, aliud suaserit obseruandum. Sic enim et audacia dante Domino refrenabitur improborum, et Ecclesiarum utilitas latius per eius misericordiam extendetur.



X. Ad episcopum Segouiensem.---De Iudeis uel Saracenis ad fidem Christianam conuersis.

Interrogatum est ex parte uestra utrum Iudei uel Saraceni ad fidem Christianam conuersi suis uxoribus cohabitare ualeant, quas in secundo, tertio et quarto gradu sibi, dum fuissent in infidelitate positi, matrimonialiter copularunt; an ipsis conuersis liceat relictis coniugibus ad alias nuptias conuolare. Auctoritate tibi presentium respondemus  quod taliter ad fidem Christi conuersi, quandiu uoluerint uxores eorum remanere cum ipsis, eas siue conuerse sint, siue non, licentiam habeant, si uoluerint, retinendi; non tamen sunt cogendi ad hoc. Ceterum ipsis uiuentibus et uolentibus remanere, cum aliis contrahere non debent [debebunt]; quod si in odium Christiane fidei receperint, cum teste Gregorio, contumelia Creatoris circa eum, qui relinquitur, ius matrimonii soluat, alias in matrimonium ducere non prohibentur; nec refert utrum in secundo, uel tertio gradu, dum fuissent a fidealieni, contraxerint, cum fuisset in ueteri tantum lege prohibitum ne sororum suarum turpitudinem reuelarent.



XI. Ad . . . . ---Respondet de uoto comitis cuiusdam.


Perpendimus, etc. Ceterum de uoto quod ipsum comitem fecisse proponis, ut scilicet singulis sextis feriis in pane et aqua ieiunaret, non uidetur, quod redemptio illa sufficiat de altari construendo, [quia] cum quauis uoluntarium sit uouere, ex necessitate tamen uota facta illicita [licite] sunt soluenda. Ad ultimum quod de subueniendo terre Hierosolymitane promisit ipsum ad eumdem illuc in propria persona, si fieri potest, diligentius exhorteris; uel in uoti supplementum competentia subsidia euntibus Hierosolymam subministret.



XII. Ad monachos quosdam.---De ecclesiis ad eorum presentationem spectantibus.

De minori possemus sollicitudine argui merito,  si ad ea conseruanda iura uestri monasterii, que ad prouisionem uestram [nostram] specialiter respiciunt, animum non accumularemus. Quapropter uerbis et iustitiis [rusticis] uestris pontificali uolentes diligentia prouidere, auctoritate apostolica prohibemus ne in ecclesiis ad presentationem uestram spectantibus ulli, nisi a uobis presentati fuerint, ordinentur; sed si quos uobis non presentantibus ordinari [ordinare] contigerit, ab ecclesiis eis per uosmetipsos auctoritate apostolica amoueantur, et eorum ordinatio penitus irrita habeatur, nisi forte, quod absit! presentationem clericorum uos constiterit malitiose differre.



XIII. Ad episcopum quemdam.---De dissoluendo militis cuiusdam matrimonio.


Nobis ex tuarum innotuit continentia litterarum, quod quidam miles parochianus tuus olim quamdam nobilem iurauit filio suo tradere in uxorem, circa annos nubiles existenti, quam idem filii nomine traduxit; postmodum etiam quatuor annis, et amplius eamdem nurum in propria domo enutriuit, processu uero temporis uxor prefati militis diem clausit extremum; et ipse cum traducta filii instinctu diabolico dormiuit, et cum id postremo [postremum] publicum exstitisset, eam sibi matrimonialiter copulauit; cui firmiter uetuisti, ut cum  ea amplius non dormiret, si saluti proprie uellet prouidere. uerum quia quid super hoc fieri debeat sedem duxisti apostolicam consulendam; nos tuam diligentiam approbantes per a. s. m. qua. militi prenominato sub excommunicatione prohibeas, ne ad eam carnaliter de cetero presumat accedere, uel ei se audeat ulterius admiscere.



XIu. Ad . . . . ---De iis qui contra inhibitionem clandestina coniugia contraxerint.

Cum sis preditus scientia litterarum et ad ea sufficiens que a nobis requirere uoluisti, quia tamen ad maiorem certitudinem iudicium nostrum  sollicitudine pastorali requiris, et prudentiam tuam exinde commendamus et responsum nostrum pro suscepto [susceptis] officii nostri debito destinamus. Consuluit nos sane tua discretio utrum ii qui contra inhibitionem annuatim in suo synodo cum excommunicatione in genere facta clandestina coniugia contraxerunt, separandi sint, an tolerari debeant sic contracta matrimonia, uel taliter contrahentes excommunicandi sunt [sint], donec satisfaciant Ecclesie, quam leserunt. Super quo utiq. f. t. duximus respondendum quod, licet sic contracta matrimonia coniugia esse negentur [uideantur], sacri tamen canones ideo predicta prohibere noscuntur, ne si alter contrahentium mutata uoluntate in aliud uotum se publice transferret, pro coniugio, quod incertum est, iudicis [est, iudici]  sententia promulgari non possit. uerum, si contrahentium uoluntas propria suffragauerit, et legitima uota succurrerint [succurrunt], licet ab initio tale matrimonium non tenuerit, ex post facto tamen subsequente uoto utriusque legitimo roboratur, et tolerandi sunt taliter contrahentes, nisi matrimonium fuerit accusatum. Sed quoniam contra interdictum Ecclesie, et excommunicationem generaliter factam agere presumpserunt [presumpserint], nominatim excommunicati denuntiandi sunt pro contempta, donec Ecclesie satisfecerint, et postmodum eis inspecta personarum et temporis qualitate, penitentia est indicenda.



Xu. Ad archiepiscopum Cantuariensem.---De B. militis matrimonio non dirimendo.


Ex litteris tue fraternitatis accepimus, quod cum B. miles L. mulierem XXu annis tenuerit in uxorem, nunc dictus miles ab ea separari desiderans, matrimonium ipsum accusauit, asserens, se ad inuicem in septimo consanguinitatis gradu attingere, idemque [ideoque, al. idem quoque] coram te sufficienter se probaturum idoneis testibus proponebat; adiiciens insuper quod ob hanc causam a G. predecessore tuo in primo anno nuptiarum uinculo fuit excommunicationis astrictus: ex aduerso uero prefata mulier dixit accusationem suam [eius] nullatenus audiendam, eo quod, sicut se manifeste probare  dicebat, per XXu annos idem uir tanquam legitimam uxorem eam tenuisset. Unde quia super hoc nos consulere uoluisti, consultationi tue taliter respondemus quod, si tibi constiterit predictum uirum mulierem illam XXu annis tanquam uxorem legitimam tenuisse, ipsum ad eam [ut] in uxorem de cetero detinendam, et maritali affectione tractandam ap. re. compellas, perpetuum ipsi uero super eadem questione silentium auctoritate apostolica imponens.



XuI. Ad episcopum quemdam.---De duobus uiris qui duas acceperint sorores.

Dilectus filius noster archipresbyter tuus per suas  nobis litteras intimauit quod, cum duo uiri duas accepissent sorores, altera sine liberis ex hac uita subtracta, uir eius accepit aliam in uxorem, ex qua filium generauit, cui filia sororis alterius fuit tempore procedente in matrimonium copulata; cum qua iam permanens filios ex ipsa, ac filias, qui adhuc superstites sunt, accepit. Quia uero ex matrimonio illo sinistra opinio est exorta, per memoratas litteras idem archipresbyter apostolicum duxit super hoc consilium requirendum. Unde licet publice honestatis iustitia huiusmodi prohibeat matrimonia contrahi, quia tandiu insimul permanserunt, ut accusatores  debeant suspecti haberi, qui, cum presentes exstiterint, per tam longa temporis spatia tacuisse noscuntur, hoc tibi super hoc duximus consulendum, ut contra matrimonium illud  accusatio nullatenus deinceps admittatur; sed potius sub dissimulatione persone ille permittantur insimul permanere.



XuII. Ad . . . . ---De H. et R. mulieris matrimonio.

Sicut ex litteris tuis et petitionis tenore nobis oblate cognouimus, cum olim inter H. et R. mulierem matrimonium esset iuramento firmatum, quod quidam asserebat eos adinuicem consanguinitatis se gradu attingere, tunc uocato plebano, de cuius parochia uir et mulier fuerant oriundi, ei districtius iniunxisti, ut super negotio illo ueritatem inquireret diligentius, et accusatoribus ipsius matrimonii ex tua parte preciperet, ut infra terminum,  quem plebanus ille statueret, ad accusationem conuenirent; quod si in illo termino non accederent, ulterius minime audirentur. Unde quia idem accusatores in statuto eis termino minime accesserunt, matrimonium illud fuit utriusque copula confirmatum; quia uero postmodum patruus predicte puelle ad illius, ut dicitur, hereditatem anhelans, accusaturus matrimonium illud ad presentiam tuam accessit, duos secum testes adducens, quos prefatus uir et mulier parati erant infames esse incontinenti probare, et quia uerbis eorum minime acquiescere uidebaris, idem uir ad nostram audientiam appellauit; quia uero contracta matrimonia sine magna deliberatione separari non debent, nec contra ea recipi questiones; f. t. m. qua. si uera  sunt que prediximus, testes et accusatores ipsius matrimonii, tanquam suspectos abiicias, nec te ipse mittas, nec sinas, quantum interfuerit, a quoquam admitti.



XuIII. Ad episcopum quemdam.---Will. de Rimare diuortium facere cum secunda uxore non debere.

Comes Wll. de Rumaren [W. de Rimare], uir nobilis parochianus tuus, prout nobis per tuas litteras retulisti, tibi fuit secreto confessus quod, cum ipse cum quadam muliere nobili matrimonium contraxisset, ipsa instinctu quorumdam admonita, consanguinitatem inter se et eum esse proposuit, per Ricardum olim Cantuarien. archiepiscopum,  postulauit diuortium celebrari; licet autem predictus comes illam crederet ad se nulla consanguinitatis linea pertinere, ferens tamen indigne quod uxor sua eum contempserat, cum contradicere potuisset obticuit, nec aliquatenus ad sedem apostolicam appellauit [uoluit appellare]; sed post consanguinitatem probatam, et diuortio iudicio Ecclesie consecuto muliere iam dicta ad matrimonium cuiusdam nobilis transeunte, idem Wll. aliam sibi matrimonialiter copulauit; quia uero ipsum propria conscientia remordet, ut asseris, de eo quod sciens inter se et primam uxorem nullam esse consanguinitatem, ab ea sustinuit separari; cum ab ipso commonitus quid sibi agendum sit diligenter inquiras: presenti pagina respondemus quod, quamuis  in conscientia scrupulum gerat de prima coniuge derelicta, non debet tamen a secunda recedere, et coniugale debitum denegare; expedit tamen ut penitentiam ei competentem iungas, pro eo quod contra conscientiam suam separari consensit, et insuper eam penitentiam sibi experiatur inflictam; ut ad secunde coitum cum dolore, si fuerit requisitus, etiam teneatur accedere; tamen arbitretur se ius reposcendi ab ea carnale debitum amisisse.



XIX Ad quemdam.---De cuiusdam electione probanda.

Super eo uero quod querere uoluisti, si alicuius  electio cassata fuerit, et idem [f. ad] regimen eiusdem Ecclesie iterum concorditer nominatus, an secunda electio debeat confirmari, hoc tuam tenere uolumus discretionem quod, si prior electio non uitio persone, sed modo electionis cassatur, nisi forte Simonie prauitatis aliquid intercessisse constiterit, promotionem eius in eadem Ecclesia non debeat impedire.



XX. Ad Willelmum regem Sicilie.---De iuramento fidelitatis ab heredibus regis pontificibus Romanis prestando.

Charitatis amica simplicitas nullis uerborum fallaciis, nullis appetit ambiguitatum inuolucris offuscari. Frequenter igitur est necesse ut que minis  plene dicta uidentur, et ambiguitatis scrupulos possent sane dicta generare, explanatione ueridica clarius elucescant. Eapropter, benigne in Domino fili, audito, quod in magnitudinis tue presentia questio mota fuerit, utrum ex nostri tenore rescripti colligeretur quod singuli heredum tuorum singulis nostris successoribus fidelitatis prestare debeant huiusmodi iuramentum; intellecta etiam expositione dilectorum filiorum A. in titulo S. Crucis in Ierusalem, et P. in titulo S. Laurentii in Damaso presbyterorum cardinalium, sedis apostolice legatorum, que ad nos fuit sub sigillorum suorum testificatione transmissa, a sano eorumdem intellectu nolentes aliquatenus dissentire, serenitati regie duximus intimandum quod, cum intentio  nostra sit nil intolerabile tibi, uel heredibus tuis imponere, taliter in hoc titulo tibi duximus respondendum, ut heredes tui qui nobis, uel alii successorum nostrorum iurauerint, alii postea iurare minime compellantur; catholicis tamen successoribus nostris, qui prepositi fuerint, et hominii, et fidelitatis puritatem nichilominus, ac si iurauerint, omni tempore teneantur absque tergiuersatione aliqua fideliter obseruare, nisi forte alicui eorum, sicut persone tue fuerit hominium benignitate sedis apostolice relaxatum, qui tamen non se propterea credit a fidelitatis obseruatione immunem.

Datum Laterani.



XXI. Ad Abserentem [Absorensem] episcopum et abbatem S. Andree de Bergis.---De penitentia iniungenda presbytero cuidam, cuius uitio num famulus quidam mortuus sit incertum.


 Ad audientiam apostolatus nostri ex parte uestra peruenit quod quidam presbyter uolens corrigere quemdam de familia sua eo cingulo, quo cingi solebat, illum uerberare tentauit: et contingit quod cultellus de uagina, que cingulo adherebat, elapsus eum in dorso aliquantulum uulnerauit. Postmodum uero cum ille uulneratus aliquandiu uixisset, et iam conualuisset a uulnere, grauiori, ut creditur, infirmitate perculsus, cum sana mente,  ac deuotione debita uiam est uniuerse carnis ingressus. Quia uero utrum occasione uulneris decessisset dubium habebatur, [eodem presbytero ab omni officio, beneficioque suspenso,] quid super hoc uobis esset agendum apostolicam sedem consultare uoluistis. Nunc itaque uestre discretionis industrie duximus respondendum, quod, cum in dubiis semitam debeamus eligere tutiorem, uos conuenit iniungere presbytero memorato, ne de cetero in sacris ordinibus administrare accedat; iniuncta tamen penitentia congruenti potestis ei concedere, ut sit contentus in minoribus ordinibus ministrare. Si uero [uobis legitime constiterit, quod] ex alia infirmitate obierit, de uestra licentia poterit, sicut erat solitus, diuina officia celebrare.

 [Datum Laterani.]



XXII. Ad episcopum quemdam.---De quadam parochiana eius que annos undecim nondum adhuc nata Teutonico cuidam in matrimonium tradita fuerat, quamuis renitens.

Ad id quod nobis per litteras tuas intimasti de quadam parochiana tua, quam suus uitricius cuidam Teutonico matrimonialiter copulauit, taliter respondemus quod, quamuis undecim annos adhuc habens ab initio ei inuita fuisset tradita et renitens, tamen, quia postmodum per annum dimidiumue ei cohabitans consensisse uidetur, ad  ipsum est cogenda redire; nec de cetero recipiendi sunt testes, si quos memorata mulier ad probandum quod non consenserit in eum nominauit producendos, cum mora tanti temporis huiusmodi probationem excludat. uolumus igitur et mandamus ut, propter hoc non omittas quominus [appellatione remota] per censuram ecclesiasticam utrumque compellas ad alterum maritali affectione reamandum, nisi forte uellent ad religionem pariter conuolare, pena eis inflicta pro eo quod ad alienos et illicitos concubitus uterque transiuerit.

[Datum Laterani.]



XXIII. Ad Formolensem episcopum.---Questionibus eius respondet.


Consanguinei Ermengarde, latoris presentium, sicut nobis litteris tuis intimasti [productis iure sub examine testibus], compaternitatem inter ipsam et uirum suum legitime prouenire, ita quod inter eos sententiam diuortii protulisti. Predicta uero E. cum sit tibi postmodum confessa eius commater in ueritate ante sententiam non fuisse, post separationem compaternitatem eam contraxit, et tamen ad secundas nuptias conuolauit. [Quia igitur reatum suum recognoscens hunc consilium nostrum super hoc expetat, tu a nobis in hoc postulasti responsum. Fraternitati tue presenti pagina respondemus quod propter solam confessionem mulieris non est recedendum a sententia per iudicium  Ecclesie rationabiliter promulgata, nisi forte in contrarium legitime probaretur. Ad ultimum eidem mulieri uero delictum suum tibi confesse penam illam iniungas, quam iuxta qualitatem persone et quantitatem excessus ei uideris imponendam.]

Martinus Bertham duxit in uxorem; Tebergam sibi Lotharius copulauit; Lotharius Martini et Berthe filium de sacro fonte suscepit; Lotharius uero et Bertha sublatis de medio, Martinus cum Teberga contraxit.  Nos autem tue consultationi duximus respondendum quod, cum secundum uerbum Domini uir et mulier una per connubium caro efficiantur, liquidum est Tebergam non posse Martino  matrimonialiter copulari, qui eam par [f. compater] eius fuerat, cum quo ipsa Teberga una noscitur caro exstitisse.

[Super alium uero de quo rescriptum apostolice sedis postulasti, utrum coniugatus, qui ante contractum matrimonium uxoris sue consanguineam propinquam carnali commistione cognouit, cum id uterque confiteatur, et aliqua pars uicinie id acclamare dicatur, sit ab uxore sua Ecclesie iudicio separandus, tali responso tue fraternitati rescribimus, quod si aliter ueritas ordinario iudicio non patuerit in muliere, propter eorum confessionem tantummodo, uel rumorem uicinie separari non debent. Cum enim quando nonnulli inter se contra matrimonium colludere uelint, ad confessionem  incestus facile prosilirent, si suo desiderio crederent preiudicium concurrendum. Rumor autem uicinie non est momenti usque adeo iudicandus ualide, quod nisi rationabiles et fide digne probationes accedant, possint bene constitutum matrimonium uitare.]

[Tertio loco questionis huiusmodi nodum fraternitas tua petiit explicandum, an iuuenis sponsam suam in quantum per uerba de presenti consensit, uxorem debeat habere, ad quorum matri monium impediendum neptis ipsius sponse prosiliens se a iuuene carnaliter precognitam proponebat; et cum de hoc testes produceret, dixerunt illi se pro certo credere quod illa predicti iuuenis  concubina exstiterit, et ei carnali commistione coniuncta, adiicientes quod eos insimul uidebant per plana, et nemora, uias, et in uia pluries conuagantes, et testimonium uicinie se super hoc recepisse dicebant. Ad maiorem autem certitudinem quod minus sufficienter credidisti probatum, quod eadem mulier asserebat tam ipsam quam iuuenem iuramentis astrictos dicentem conuenisti, et seorsum uenti confessi sunt, quod se ad inuicem carnaliter precognouerant, licet iuuenis nollet ab ea quam desponsauerat separari. Nos autem iis que dicta sunt intellectis attendentes uicinie famam et dictorum mulieris, ac iuuenis confictas confabulationes et per solitudines uagos incessus per testes esse probatos, et de carnali cognitione eos per iuramentum  separatim fuisse confessos, presertim cum hoc non dicatur occultum, sed quam manifeste a pluribus predicitur, predecessorum nostrorum uestigiis inherentes, et presertim felicis memorie Alexandri pape statuta sectantes, consultius et securius esse credimus, ut matrimonialiter non iungantur, sed ab inuicem solutis sponsalibus separentur.]

[Datum Laterani.]



XXIu. Ad Gotifredum Aquileiensem patriarcham.---De excommunicatorum absolutione.

Cum desideres [quid tua fraternitas obseruare super his que dubietatem continent, apostolice sedis scripto plenius edoceri, nos, qui licet immeriti  ex suscepte administrationis officio consultationibus respondere cogimur, singulorum interrogationum tuarum nodos presenti rescripto soluere uolumus; et tuam in hoc prudentiam commendamus, qui cum iuris canonici peritiam habeas, et prudentum consilio perfruaris, ad maiorem tamen euidentiam, et formam ceteris prefigendam, sacrosancte Romane Ecclesie matris tue consulta requiris, in quo spiritum consilii, et fortitudinis, sicut uir dilectus, et prudens te habere ostendis.] Fuit autem prime questionis tenor huiusmodi, utrum alicui excommunicato, qui mandato Ecclesie stare iurauit, et ante absolutionem episcopus ei communionem reddidit, sit communicandus ab aliis, et an  episcopus id facere debeat? Cui siquidem questioni taliter duximus respondendum quod cum cautio iuratoria, quam hodie, qui excommunicati sunt, prestant, potius ad cautelam ex consuetudine Ecclesie, quam ex rigore canonum sit inducta, neque momenti tam ualidi reputetur, ut nisi absolutionis beneficium subsequatur, ille qui excommunicatus est debeat aliorum communioni restitui, presertim cum ex eo iuramento absolutionem consecutus non sit, et constat eum excommunicatum fuisse et uerum sit absolutum non esse, non potest episcopus, nec debet , nec alii eidem communicare, nisi fuerit secundum formam ecclesiasticam post iuramentum prestitum absolutus, quia [secundum apostolorum  canones, et Fabiani statuta pontificis]: qui cum excommunicato scienter communicauerit, est communione priuandus, imo, [iuxta Isidorum] statim cum eo excommunicationis contrahet penam.

Secunde questioni [statuta canonum et precipue pie memorie Alexandri pape III predecessoris nostri sequentes] hunc finem duximus imponendum quod, si publica fama est aliquem uerberasse clericum, nec episcopus, nec alii ei communicare debent, nisi legitime ad arbitrium episcopi de hoc se purgauerit uel ad maiorem cautelam beneficium absolutionis acceperit.

Tertio loco tua discretio requisiuit. [Si clericus uerberatus ab aliquo querimoniam apud episcopum  suum deposuit, et testes producere paratus fuit, et episcopo mediante, et communicante ei, qui uerberauit ipsum, amicabiliter cum eo] composuit, et reconciliatus ei fuit, an sit ei communicandum ab aliis; super quo taliter respondemus: quod licet ille, qui uiolentas manus iniecit, [ei] quem lesit, satisfecisse uideatur, Ecclesie tamen [gratiam] offendit; ex hoc non satisfecisse dignoscitur, nisi forma ecclesiastica, que pro absolutione talium, ut supra diximus, introducta est obseruetur.

[Ultime preterea questionis perplexionem reuoluimus, quod non impari stylo criminis conquadratur, qui clericum captiuum detinet, licet uiolentas manus in ipsum non iniecerit, ei, qui uiolentas manus  iniecit, nec est communioni fraterne reddendus, nisi iuxta formam Ecclesie fuerit, ut supra dictum est, absolutus.

Data, ut supra.]



XXu. Ad sacerdotes quosdam.---Questionibus eorum de accusatione matrimonii respondet.

Nobis est ex parte Ecclesie uestre requisitum, utrum aliqui super accusatione matrimonii nil uoce propria depromentes debeant per solam chartule conscriptionem admitti. Ad hoc dicimus quod in talibus, nisi quantum ad presumptionem, nullius momenti est conscriptio, qua ad sententie calculum proferendum, nisi alia legitime suffragante: preterea quia et hoc consultationi fuit adiectum,  unde respondemus quod qui sponsalibus interfuerunt, et tacuere quesiti, non sunt recipiendi postea si uelint contra matrimonium aliqua confiteri, nisi de his aliqua uelint dicere quod in ueritate postmodum didicerunt, de quibus etiam constet eos nichil facte interrogationis tempore cognouisse. Qualiter ab his qui accusant matrimonium, uel aliquid protestantur recipiendum sit sacramentum, et post quot annos sint aliqui in accusatione matrimonii audiendi, presentibus litteris non duximus adnectendum, quia forma huiusmodi sacramenti pene in omnibus patet in canonibus diligenter expressa, tum quia propter uarietatem casuum, et diuersitates personarum  certa de annorum spatio iis non possit meta prefigi.

Data Laterani.



XXuI. Ad episcopum quemdam.---De penitentia sacerdotibus Grecis iniungenda si eam sibi postulent pro filiis oppressis iniungi.

Quesitum est a nobis utrum sacerdotibus Grecis, quibus legitimo matrimonio licet uti, publica sit penitentia imponenda, si eam sibi postulent pro filiis oppressis iniungi. Huic igitur consultationi taliter respondemus, quod si, ipsis procurantibus uel studiose negligentibus, filii in lectis reperiuntur oppressi, ab officio altaris debent perpetuo abstinere, et eis grauior quam laicis, non tamen publica,  nisi id in publicum ueniat, penitentia debet imponi. [Qui tamen non solum a sacrorum ordinum exsecutione cessabunt, uerum etiam si sunt infra ipsos, ad eos minime assumantur.] uerum si ex incuria mortui inueniantur [filii] in cunis, et fuerit illud occultum, pena eis pro arbitrio penitentiarii imponatur, et in terrorem aliorum ad tempus abstineant a celebratione missarum.

[Datum Laterani.]



XXuII. Ad episcopum quemdam.---Ut W. ad legitimam uxorem redire compellat.

Ex litteris tuis accepimus quod lator presentium, W. nomine, de tua diecesi olim quamdam duxit Luciam uidelicet in uxorem: qui maligno spiritu  instigante paucis temporibus fuere concordes. Proponebat etiam idem W. quod illam per uiolentiam sibi illatam metu etiam mediante duxisset. Tu uero una cum capitulo tuo cum tam minis quam admonitionibus inter eos sepius pacem reformare studens, et eos temere segregatos reconciliari pariter cegisses, tandem uir uxorem suam super crimine fornicationis . . . . . tentauit. Post longas uero inducias et admonitiones diligenter factas, ut ab huiusmodi litigationibus cessarent, cum ad hoc ulterius sedari non possent, uir etiam eam iterum de crimine fornicationis expressius appellaret, ipsi, nescimus quo ducta spiritu, cegit publice confiteri, quod cum uir ei negaret in debitis et necessariis prouidere,  crimen compulsa est incurrere memoratum. Cumque diligentius a te fuisset commonita, ne ad suggestionem alicuius uel iniquum consilium illud tam turpe contra se proponeret, ipsa eadem manifestius asserebat. Sane conuocato capitulo tuo, et aliis uiris discretis, cum ex eorum consilio utrique parti continentiam firmiter iniunxeris obseruandam, ita quod caste uiuerent inuicem segregati; et ex relatione quorumdam perceperis quod aliam memoratus W. intenderet ducere in uxorem, licet ipsum ne hoc facere aliquatenus attentaret monueris diligenter, ipse nichilominus extra ciuitatem furtim cum alia sponsalia et nuptias temere celebrauit. uerum cum factum inquirere laborares, ut secundum illud procederes, supradictus W. rei seriem,  prout factum fuerat, explicans et exponens, ad nostram audientiam dicitur appellasse. Unde fraternitati tue per apostolica scripta mandamus, quoniam si res ita processit, pretaxatum uirum, appellatione remota, ad legitimam uxorem per excommunicationis sententiam redire compellas, et iniuncta eidem penitentia de commisso adulterio cum secunda, priorem maritali affectione ab ipso facias pertractari. Capellanum nichilominus, quem benedictionem tibi constiterit celebrasse cum secunda, ab officio, beneficioque suspensus cum litterarum tuarum testimonio apud sedem apostolicam nullatenus destinare postponas.

Datum Laterani.



XXuIII. Ad episcopum quemdam.---De canonico regulari qui in extremis agens proprium noluit resignare.


Super quodam regulari canonico de tua diecesi, qui in articulo mortis agens, licet a priore suo commonitus, proprium, quod contra regulam latenter habebat, noluit resignare, et sic diem clausit extremum, quid scilicet de illo agendum sit, cum nichilominus sit inter alios fratres traditus sepulture, nos duxisti necessario requirendos. Quia uero te ignorare non credimus quid de talibus in Regula S. Augustini habeatur statutum, et quid in synodo Lateranensi constet inhibitum, manifeste inquisitioni tue presentibus litteris respondemus quod ille canonicus non tantum fuit Christiana  sepultura priuandus, uerum etiam, si sine maximo scandalo potuerit fieri, de ipsa proiici dignus, et extra cemeterium ecclesie sepeliri, cum, sicut in ipsa synodo habetur expressum, nec absolutio pro eo facienda sit, nec inter fratres debeat sepulturam habere, hoc autem cum forte contigerit in talibus est agendum.



XXIX. Ad prepositum Falc . . . . . . ---Contra clericos militantes.

In audientia nostra talis fuit consultatio ex parte tua proposita, utrum clerici qui arma militaria, relicto habitu clericali, gestare nullatenus erubescunt, si eis fuerit corporalis iniuria illata, uel se a captore redemerint, illa debeant clericorum  immunitate gaudere, qua pro temeraria manuum iniectione facta in clericum excommunicatus quis ipso iure notetur. Ad hoc tibi breuiter respondemus quod, cum frustra Ecclesie suffragium inuocat, qui committit in ipsam, et lex secularium principum huic responso satis efficacia afferat argumenta, quo manifeste cassatum habetur: Matronam cuius pudicitia attentata fuerit, non posse iniuriarum agere, si fuerit in ueste meretricia deprehensa; huiusmodi clerici si fuerint a prelatis suis tertio commoniti, et noluerint arma deponere, de priuilegio clericorum habere non debent.



XXX. Ad episcopum Siguntinum.---Si res aliter probari non potest, etiam in causa criminali compellendi sunt testes, etc.


Peruenit ad nos quod in episcopatu tuo sepe contingat, quod a laico enormis et intolerabilis iniuria clerico, multis astantibus et uidentibus inferatur, uel presente plebe, in ecclesia, cum diabolice fraudis instinctu accidit horribiliter sanguinem humanum fundi, et ob hoc iniuriantes in causa tracti negant se tantum facinus commisisse, et cum lesus illatam iniuriam eorum testimonio, qui presentes uiderunt, probare desideret, [ipsimet, licet ueritatem cognouerint, contemnunt] testimonium ueritati perhibere, et sic ecclesiastica iustitia deperit et clericalis ordo uilescit. [Accidit etiam complures frequenter in clerico uiolentas manus temere iniiciunt, ad sedem nequeunt apostolicam  plurimis obstaculis uenire; et quia super his tua nos duxit fraternitas consulendos], tue consultationi taliter respondemus: quod qui de rebus ecclesiasticis nolunt testimonium perhibere, si alias ueritas nequiuerit inueniri [licet iuxta rigorem canonum unius testimonio non sit standum], iuxta consuetudinem Romane Ecclesie propter reuerentiam ordinis clericalis ipsorum iuramento fidem uolumus adhibere. Illos autem, qui ualetudine prepediti pro absolutionis beneficio ad sedem nequeunt apostolicam uenire, recepto ab eis iuramento, sicut moris est, potes absoluere; ita quod sanitati pristine restituti apostolico conspectui se representent. Sexui uero femineo, et pueris, ac senibus satis credimus te libere dispensare. Ecclesias,  que fuerint sanguinis effusione pollute, ciuitatis clericis conuocatis, et cum processione, et aque benedicte aspersione, prout in ordinario habetur scriptum, poteritis emundare.]

De his uero qui non fratri enormem iniuriam irrogant, tue fraternitatis arbitrio duximus relinquendum.



XXXI  . Ad eumdem.---De Iudeis uel Saracenis ad fidem Christianam conuersis.

Interrogatum nobis est ex parte uestra utrum Iudei, uel Saraceni ad fidem Christianam conuersi suis uxoribus cohabitare ualeant, quas in secundo, tertio, et quarto gradu sibi dum fuissent in infidelitate  positi, matrimonio copularunt; an et ipsis conuersis liceat relictis coniugibus ad alias nuptias conuolare. Auctoritate igitur presentium respondeo quod taliter ad fidem conuersi, quandiu uolunt uxores eorum remanere cum ipsis, eas siue conuerse sint, siue non, licentiam habent, si uoluerint, retinendi; non tamen ad hoc sunt cogendi. Ceterum, ipsis uiuentibus et uolentibus remanere, cum aliis contrahere non debent; quod si in odium fidei Christiane recesserint, cum, teste Gregorio, contumelia Creatoris soluat matrimonii ius circa eum qui relinquitur, alias ducere minime prohibentur. Nec refert utrum in secundo, uel tertio, uel quarto gradu, dum fuissent in infidelitate, contraxerunt, cum tantum fuisset in ueteri lege prohibitum,  ne sororum suarum turpitudinem reuelarent.



XXXII. Ad Ioannem Lugdunensem archiepiscopum.---De Ecclesiis conuentualibus.

[Ad questiones soluendas, que per fratres et cepiscopos nostros sedi apostolice porriguntur, iuxta officii nostri debitum, nos conuenit solutionem adhibere.] Intelleximus utique ex tuis litteris, quod due conuentuales Ecclesie sunt in tua diecesi constitute, quarum utraque parochialem habet ecclesiam cum possessionibus, magis alteri quam sibi uicinam. Illis autem eas desiderantibus permutare, cum illarum altera, respectu meliorum prouentuum possessionum sue ecclesie sibi postulet  adiici certam summam pecunie numerate, ut sic ad qualitatem premii ualeat perueniri, utrum possit id licite fieri, cepit ab aliquibus dubitari, [quam ob causam sedem apostolicam consulere uoluisti. Licet itaque tue discretionis industriam ignorare minime reputemus, quid super eodem articulo sit agendum, nichilominus sic tue diligentie] respondemus quod cum de iam dictis parochialibus ecclesiis per se queat permutatio celebrari, et in permutatione possessionum per se non sit inhibitum, ubi altera possessionum alteri preponderat, pecuniam posse refundi, de ipsarum quanto possessionibus ad inuicem, prout uisum fuerit expedire, refusa certe pecunie quantitate, poterit contractus permutationis fieri, sic tamen quod  nequaquam contractus sibi inuicem misceantur.



XXXIII. Ad archiepiscopum de Sancto Marino .---De remouendo plebano Simoniace electo et de iure patronatus.

Nobis fuit ex parte tua significatum [cum magna diligentia] quod, cum quatuor essent a capitulo constituti, qui debeant quondam in plebanum eligere, amici illius de electione cuius res habebatur, uni eligentium, uel omnibus promiserint se pecuniam soluturos, eo tamen ignorante, qui huiusmodi interueniente promissione postmodum est electus. Quia igitur nos super hoc consulere uoluisti, sollicitudini tue taliter respondemus quod, nisi forte  constaret illos qui tale promissum fecerunt per fraudem et in dispendium illius qui eligendus erat, id malitiose fecisse, quamuis ipse conscius promissionis non fuerit, tamen electio tanquam Simoniace per prauitatem huiusmodi acquisita est penitus reprobanda.

[Preterea quesiuisti a nobis: Si quis efficiatur sue ecclesie constructione patronus, uel si ad electionem plebani sit cum clericis admittendus, seu ab ipsa omnino repellendus, tametsi de longa consuetudine electioni se allegauerit interesse debere. Et huic siquidem tale damus responsum: Quod si quis ecclesiam consensu diecesani episcopi construxerit, ex eo ius patronatus acquirit. Ceterum conuentuali ecclesia non electioni plebani  faciende, sed iam facte, ut honestius patroni postuletur consensus, nisi patronus alias de sua iurisdictione obtineat, ut partes suas interponere debeat electioni tractande. Secus tamen est in capella, in qua unus presbyter statuendus, quoniam a patrono eligitur, et per institutionem habendam loci episcopo presentatur. Pro fundatione quoque ipsa honor processionis fundatori seruatur, etsi ad inopiam uergit, ab Ecclesia illi modeste succurritur, sicut in canonibus est constitutum.]

Ad ultimum super hoc, quod in fine tue epistole inuenimus, hoc duximus respondendum: Quod aliquis in plebanum seu presbyterum, seu quemlibet Ecclesie prelatum electus, et si est per prauitatem  reprobatus, ab episcopo suo dispensationem aliquam de iure obtinere non debet.

[Datum Laterani, uIII Idus Maii.]



XXXIu. Ad Roffridum SS. Marcellini et Petri presbyterum cardinalem, abbatem Casinensem.---Ut de questione matrimonii inter Robertum et B. mulierem decernat.

Tenor litterarum tuarum nobis transmissus ostendit, quod [cum in archipresbyteratu S. Germani] inter Robertum, et B. mulierem questio matrimonii uerteretur, [ipsa testes pro matrimonio producente, uir ad sedem apostolicam appellauit. Cumque uenerabili fratri] Telesino [Theatino] episcopo causa commissa fuisset, [quia terra illa tunc  pro regis morte turbata, mulier sibi euidenti periculo uiarum precauens, non poterat se iudici, quo ab eo tertio cito fuerat, presentare, licet nuntium cum excusatione transmiserit, episcopus tamen] eumdem R. postmodum muliere absente ab impetitione ipsius absoluit. Ceterum eadem mulier [ad presentiam nostram accedens] a nobis ad te litteras impetrauit, ut de causa cognoscens, et eam debito fine dirimeres, [quandoquidem coram memorato episcopo pro commotione terre non poterat diffiniri.] Dictus uero R. a te conuocatus ad causam infirmitate pretensa non adfuit; sed quia nocte sequente aliam sibi copulare presumpsit, in eum excommunicationis sententiam promulgasti, a qua  tandem fuit postmodum absolutus, cum ante te in propria persona ueniens ostendit litteras episcopi memorati, quibus eum ab inquietatione ipsius ab hoc absolutum fuisse patebat, [quod ad presentiam episcopi non accessit.] Quia igitur, [sicut proponis, mulier eadem cum lacrymis quotidie clamat post te,] suos testes afferens ad probandum, quod idem eam desponsationis annulo publice subarrhasset, tu quid super his agere debeas humiliter postulas edoceri. Inquisitioni tue taliter respondemus quod, non obstante tali illicita absolutione quam episcopus fecit, in causa [sublato appellationis impedimento procedas, et eam debito fine decidas,] eidem Roberto sub pena excommunicationis arctius interdicens, ne ad eam, quam  superinduxit, accedat, priusquam fuerit causa decisa. [Testes autem non respuas, quos de parentela sua, uel aliis, dummodo alias idonei sint, prenominata B. duxerit producendos, cum consanguinei tum chartis tum testibus, tum et recitatione maiorum, uel argumentis aliis melius quam extranei suam consueuerint cognoscere parentelam].



XXXu De eo qui cognouit consanguineam uxoris.

Ex litteris tue discretionis accepimus quod, cum G. a te penam postulasse confessus quamdam intra nubiles annos desponsasse; sed cum in domo patris sui cum ipsa maneret, ad sororem sue sponse accessit, eamque carnaliter, diabolo suggerente,  cognouit; sed postmodum cum a parentibus cogeretur, ut sponsam acciperet, eis confessus est prescriptum facinus perpetrasse; sed archidiaconus loci nichilominus ipsum sponse sue debitum carnaliter persoluere ecclesiastica censura cegit. Qui licet inuitus se asserit paruisse. Ceterum quia prohibuisse diceris, ut ad neutram carnalem accessum habeat, et nos consulere uoluisti, quid officio tuo competat faciendum, consultationi tue taliter respondemus: quod ex sola ipsius uiri confessione super hoc crimine, a sponsa sua non debet aliquatenus abstinere.



XXXuI. Ad Gilbertum episcopum Claromontanum.---De iureiurando.

 Cum te audiremus ante consecrationem tuam iuramenta adeo in damnum episcopalis iuris et dignitatis canonicis dare monitum prestitisse, quod ex eo robur episcopale uideatur nimium eneruari, tu super hoc, sicut prouidus et discretus, nos consulere uoluisti, et huic incommoditati remedium apostolicum suppliciter implorasti. Nos itaque et auctoritate pro nostri officii debito prouidere uolentes tue sollicitudini respondemus, quod illicita iuramenta in damnum episcopatus Claremontano capitulo a te prestita nullum tibi debent impedimentum afferre, et ut super hoc contra detrahentium obiectiones tutus et premonitus existas, nostras absolutionis litteras tibi in testimonium duximus  indulgendas.



XXXuII. Ad Cesaraugustanum episcopum.---De penitentia iniungenda Simoniacis.

De regularibus canonicis, seu monachis nos uoluisti consulere, qui per Simoniam ingressum, ipsis scientibus [et machinantibus], habuerunt. uerum cum super hoc auctoritates multe inueniuntur expresse, non aliud quam statutum est respondemus, ut locum qui taliter accepti sunt omnino dimittant, et solitudines seu alia monasteria districtiora adeant, in quibus tam exsecrabilem excessum absque intermissione deplorent. Si autem ignorantibus ipsis pecunia data fuerit, cogas eos ad renuntiandum loco eidem; et postmodum in ipsum  reduces, si ibi absque scandalo remanere potuerint, uel in aliquo, quod sit de ordine ipso ad seruiendum poteris collocare.



XXXuIII. Ad consules et populum Genue.---De D. subdiacono qui puerum inuitus necauerat.

Suggestum est auribus nostris quod cum D. subdiaconus, presentium lator, aliqua die per quemdam pontem transitum faceret, et casu in eo moram faceret, uidisset iuuenes quemdam puerum contendentes in flumine uiolenter; bono zelo ductus, ne ab eis suffocaretur in aqua, ipsos leuiter arguere cepit ut puerum relaxarent. Illi uero puero dimisso eumdem subdiaconum conati sunt ad flumen per pedes attrahere. uerum cum ad riuam  proximus erat, ne pro eorum uiolento tractu preceps rueret, se, ut poterat, tenuisset, lapis tamen auulsus eumdem puerum, quem prius liberare uoluerat, interficit. Quocirca fraternitati tue per apostolicum scriptum mandamus, quatenus, si res ita se habet, eodem subdiacono per aliquod tempus, prout tibi uisum fuerit, ab ordinis suscepti exsecutione suspenso, ipsum in eodem postea ministrare permittas. Ad maiores autem ordines, ne scandalum populo Dei ingeneretur, licet quoad hoc in culpa non uideatur fuisse, nequaquam ascendet, nisi forte ad monasterium, seu canonicam regularem, circa ipsum de suspensis ordinibus fiat dispensatio, et ordinatori suo uisum fuerit faciendum.



XXXIX. Ad archiepiscopum Cassinensem [Cassiliensem?]


Ad hoc ex tua parte nostris auribus relatum est, etc. Quod a nobis tua fraternitas requisiuit, an a pontificibus generati ualeant ad [gradus ecclesiasticos] promoueri, si scientia fuerint et morum honestate probabiles. Sciat discretio tua quod dummodo ex legitimo matrimonio sint procreati, nec aliud canonicum obuiat, licite possunt in sacris ordinibus ordinari, et in eisdem Ecclesiis, in quibus presunt, uel etiam prefuerint genitores, eorum beneficium obtinere.



XL. Ad Liuoniensem episcopum et socios.---Concedit ut cibis utantur qui iis ab infidelibus apponantur.


Quam sit laudabile, etc. Et infra. Tuis, frater episcope, petitionibus annuentes, tibi tuisque sociis, cum ad predicandam Christi fidem paganis exibitis apostolica auctoritate concedimus ut uobis iis cibis, cum modestia et gratiarum actione, seruata temporum qualitate iuxta canonicas sanctiones, uti liceat, qui uobis ab ipsis infidelibus apponuntur. Insuper indulgemus ut quicunque uiri monachi seu clerici idonei ad nuntiandam gentibus euangelicam ueritatem, requisita et habita suorum prelatorum licentia, si uoluerint adherere, id absque contrarietate aliqua exsequendi  liberam habeant auctoritate apostolica facultatem.



XLI. Ad episcopum quemdam.---Clericorum assultores et incendiarios nonnisi per Romanum pontificem absoluendos. Sacerdotem leprosum ab officio remouendum.

Tua nos duxit fraternitas consulendos an ii soli sint ad sedem apostolicam destinandi qui in late sententie canones incidentes manus in clericos peruerterunt uiolentas, et utrum possint ab eadem sententia, nisi per Romanum pontificem, liberari. Unde fraternitati tue respondemus quod non solum ii qui in clericos temerarias manus mittunt, sed etiam incendiarii, ex quo sunt per ecclesiasticam  sententiam publicati, pro absolutionis beneficio ad sedem sunt apostolicam destinandi, .

[Illi uero qui ecclesiastica beneficia de manibus presumunt laicorum accipere, non consueuerunt pro tali excessu ad sedem apostolicam laborare.]

De sacerdote uero, qui diuino iudicio lepra respersus in parochiali ecclesia prelationis officio fungitur, tibi duximus intimandum quod pro scandalo uel ob murmurationem populi, ab administrationis debet officio remoueri, ita quod iuxta facultatem Ecclesie, si quod uixerit, ministretur.



XLII. Ad Turonensem archiepiscopum.---De II. clerico.


Cum H. lator presentium, sicut sua nobis conquestione monstrauit, ad tuam presentiam ordinationis tempore accessisset, tua ei fraternitas, iuxta consuetudinem patrie quatuor minores ordines contulit, quibus nullatenus contentus, subdiaconatum [eodem die inter alios latens, te inscio, et diaconatum] temerario ausu recepit. Quia uero idem clericus in facto isto multum excessit, fraternitati tue mandamus quatenus eum in minoribus ordinibus permittas ministrare. Si uero domum religionis intrauerit, et uita eius et mores exegerint, abbas  suus etiam in aliis cum eo poterit ordinibus dispensare.



XLIII. Ad Abienensem [Albiensem?] episcopum.---Ut in ecclesiis quibusdam tot religiosas personas statuat quot earum redditus sufficiant.

Ea noscitur, etc. Et infra. Ad audientiam siquidem nostram, te significante, peruenit, quod quedam Ecclesie intra uestram diecesim et ad tuam iurisdictionem spectantes, cum in eis prius fuerint clerici seculares, ad regularem obseruantiam sunt translate. uerum in qua aliquando uiginti clerici soliti fuerunt substentari, uix modo septem in ea, uel octo monachi commorantur, et ubi decem fuerunt clerici, uel quatuor, uel tres monachi  sunt statuti, cum possessiones non sint modo diminute, nec aliqua alia ex quibus clericis solebant prouenire. Quapropter quid tibi super his sit amodo faciendum nostris petisti litteris edoceri. Ne igitur Ecclesiis illis ex mutatione huiusmodi Dei obsequium diutius maneat imminutum, fraternitati tue presentis scripti pagina duximus indulgendum, ut si prelati, ad quos Ecclesie iste pertinent, ad commonitionem tuam in eis tantum religiosorum numerum instituere pretermiserint, quantus ex earum prouentu honeste ualeat substentari, liberum tibi sit in eis tot religiosas personas eiusdem ordinis, contradictione et appellatione cessante, statuere, quot eorum redditus sufficiunt ad necessaria prouidenda. Liceat quoque tibi per districtionem  ecclesiasticam quos contradictores inueneris, appellatione cessante, cogere ad obseruationem eorum, que super his duxeris statuenda.



XLIu. Ad episcopum quemdam.---De his que fiunt a maiori parte capituli.

Fraternitatem tuam etc. Et infra. Diligenti siquidem a nobis consultatione credidit tua solertia inquirendum quid obseruare debeas et apostolica auctoritate statuere super eo. In ecclesia sua quidam uel etiam minimus ipsam ecclesiam, sine tuo, et aliorum canonicorum consensu interdicto supponit, per quod et ipsius ecclesie seruitium deserit,  et in populo scandalum non modicum generatur. Addidit etiam discretio tua super eo se uelle rescriptum sedis apostolice promereri, quod quidam ex clericis maioris ecclesie, uel aliarum in tua diecesi constitutarum ordinationes earum, et alia rationabilia statuta capituli . . . . . canonice contradictionis occasione impediunt, et ordinationem ecclesiasticam procedere non permittunt. Prime igitur questionis articulo respondemus, ut interdictum sine tuo, et fratrum assensu per aliquem ex canonicis in ecclesia positum nullatenus seruare debeas, nec sustinere ut alii, presertim contra iustitiam, edictum obseruent. Secunde questionis nodum auctoritate Lateranensis concilii duximus  resoluendum, ut nisi uidelicet ab aliquo, uel aliquibus potioribus, uel inferioribus tanquam rationabile aliquid obiectum probare contigerit, preualeat semper et obtineat debitum, appellatione remota, obiectum firmatum quod a maiori, et saniori parte capituli fuerit constitutum, nisi antiqua consuetudo Ecclesie hactenus obseruata, et auctoritate sedis apostolice confirmata, aliud suaserit obseruandum; sic enim et audacia, dante Domino, refrenabitur improborum, et ecclesiasticorum utilitas latius extendetur.



XLu. Ad Walterium Rothomagensem archiepiscopum.---De concessione ecclesie non uacantis.

Ea noscitur, etc. Et infra: Ex tua siquidem  nobis est ex parte propositum quidquid dubium tibi exstat, utrum illorum sit appellationi deferendum, qui occasione promissionis sibi facte super Ecclesiis non uacantibus, cum eis pretermissis, uacantes postmodum Ecclesias intelligant conferendas, in uocem appellationis prorumpunt. Super quo fraternitati tue duximus respondendum, quod cum promissiones huiusmodi in concilio Lateranensi fuerint prohibite, nisi sedis apostolice auctoritas interuenerit, uel aliud quid rationabile obuiauerit, pro huiusmodi appellatione non debet uacantium ecclesiarum institutio prorogari, uel aliquatenus impediri.



XLuI. Ad Asturicensem episcopum.---De prebendis.


In Ecclesia uestra centum numero canonicorum, sicut nobis innotuit, consueuit instituere, et institutionem uestram religione firmare iuramenti. Unde quia numero illo successu temporum diminuto in dubitationem deducitis, utrum ipsum de institutione canonicorum supplere possitis laicis computatis, qui in Ecclesia uestra canonicorum titulo nominantur, statutis nostris sit impletum. Ut hec ambiguitas a uestris cordibus auferatur, nobis uidetur quod laici non debent canonicorum numero computari, nec uos debeatis quominus statutum nostrum iuramento prestito roboratum, de aliis clericorum personis idoneis canonicos suppleatis. Nec enim alia  nostra intentio fuisse putatur, quam quod tales ad supplendum numerum, cum necesse foret, curaretis unanimiter inuenire, per quos Deo in diuinis officiis per ecclesiasticos ordines congrue seruiretis. Ad hec uero districtius prohibemus ne de cetero laicos ut canonicos admittatis.



XLuII. Ad Allocensem  electum.---De penitentia iniungenda H. comiti.

Perpendimus ex litteris tuis, quod quidam sacerdos tue diecesis pro eo quod se filium regis nominare presumpsit, et, armis arreptis in Prouincia seditionem fecit et guerram, a dilecto filio H. comite per uicos uisus est fustigari, qui postea eius  mandato patibulo traditus exspirauit. Quia igitur tam ipsum comitem quam alios huius facti participes uelle super hec satisfacere intimasti, presenti pagina duximus respondendum quod, si memoratus sacerdos tali modo excessit, et arma ferens non propulsando iniuriam, sed eam inferendo fuit occisus, non uidetur nobis quod interfectores eiusdem propter hec ad obtinendam absolutionem apostolicam sedem adire cogantur. Tu uero, quod melius nosti merita personarum, eis aliam penam competentem adiungas.

Ceterum de uoto quod ipsum comitem fecisse proponis, ut scilicet singulis sextis feriis in pane ieiunet et aqua, non uidetur quod reo e pretio illa sufficiat de altari constructo, eum quamuis uoluntarium  sit uouere, ex necessitate tamen uota licita sunt soluenda.

Ad ultimum quod de subueniendo terre Ierosolymorum promisit, ipsum ad eumdem [eundum] illuc in propria persona, si fieri potest, diligentius exhorteris, uel in uoti supplemento competentia subsidia euntibus Ierosolymam subministret.

In ultimo litterarum loco requisisti a nobis, utrum baro quidam de tua diecesi, qui sacerdoti mortem inflixit, et postea ad Cisterciensem ordinem conuolauit, iam nunc factus monachus ab abbate tuo possit absolui. Ad quod breuiter respondemus quod, ubi precessit talis excommunicatio in monachum, nonnisi per Romanum pontificem, uel eius mandato absolutionem sui poterit obtinere; ex dispensatione  tamen ei poteritis auctoritate nostra munus absolutionis impendere, et pro excessu penam imponere competentem.



XLuIII. Ad . . . . . ---De duello.

Cura suscepti regiminis nos inducit ut fratrum nostrorum consultationibus respondere [debeamus], et ab eis, quantum humana permittit fragilitas, dubitationis scrupulos amputare. Hinc est quod, cum tua duxerit fraternitas sedem apostolicam consulendam, utrum super Ecclesiarum presentationibus duella debeant sustineri, tue duximus sollicitudini respondendum, quod neque in eodem casu, nec etiam in aliis debes aliquatenus tolerare.



XLIX. Ad capitulum Lucense.---De sententia excommunicationis.


Cum bone memorie Clemens papa predecessor noster L. M. M. et alios quosdam Baren. clericos uocasset, ut Bernardo archidiacono suo, quem grauiter leserant, ad ipsius accederent presentiam responsuri, quia uenire, iuxta mandatum apostolicum contempserunt, in eos fecit per uigilem episcopum suspensionis sententiam promulgari, in qua, sicut dicitur, triennio permanentes, quidam ex ipsis suspensi aliud beneficium ecclesiasticum sunt adepti; et quia utrum beneficia adepta possint rationabiliter retinere nos consulere uoluisti, significatione presentium uobis respondemus, quod non liceat  illos, nec illa que habuerant, nec ea beneficia que postmodum sunt adepti, aliquatenus retinere. Unde uenerabili fratri nostro Bar. episcopo dedimus in mandatis, ut eos pro tanta pertinacia et contemptu apostolico, beneficiis que habent non differat spoliare; ea tandiu in suis manibus detineantur, donec quid super his facere debeas litteras nostras accipiat, et mandatum.



L. Ad Ioannem Ludimensem [Lugdunensem] archiepiscopum.---Ne clericorum quorumdam appellationem admittat.

Cum in Ecclesia Dei pro diuersitate ordinum, et honorum iurisdictio possidentium nonnunquam in subditis uarietur, et uenerabiles fratres nostri episcopi  concessam sibi potestatem exerceant in reddendis iuribus subditorum populorumque, euenit ut non consideratione iustitie, sed uoluntatis proprie libertate pensata, que sua sunt, non que Iesu Christi querentes, ipsorum episcoporum iudicium, potestatemque declinant, appellationis refugium usurpantes, cuius auxilium iuste interponendum ad presidium innocentium noscitur institutum. Accepimus autem uenerabilis fratris nostri Lingoniensis episcopi transmissa nobis conquestione querelam, quod quidam clerici de Guilan. grauaminis necessitate non compulsi, et nullius oppressionis mole grauati, sed solo pretextu excutiendi a se iugum ecclesiastice discipline, ut possint libentius in sui erroris et nequam propositi libertate  baccari, ab audientia sua [eius] uocem appellationis emittunt, et occasione iudicii tui, quod uelle obseruare se iactant, eiusdem iudicis ordinarii sine rationabili cognitione euitant. Quia uero appellationis diffugium non ad defensionem iniquitatis, sed ad remedium oppressorum et damnatorum iniuste tam canonica, quam ciuilia iura induxerunt, ad statuta Lateranensis concilii non est subditorum huiusmodi appellatio admittenda, que non porrigitur nisi ubi digna correctio eludi ualeat prelatorum et omnium, qui in parte sollicitudinis Ecclesiarum, disponente Domino, conuocantur; interesse dignoscitur, ut sua cuique iura illibata seruentur, fraternitatem tuam litteris presentibus duximus commonendam, per apostolicum scriptum tibi mandantes  ut, si quando contigerit aliquem de predictis clericis a prefato episcopo tuam audientiam appellare, non ante sibi audientiam prebeas, nec eius appellationes admittas, quam tibi constiterit ab appellatione illius, uel a grauamine, uel iniusta condemnatione porrectum; alioquin ipsum ad prefati episcopi auditorium, remota appellatione, remittas, in sue discussionis examine iusto eius iudicio permittens. Sic enim contumacia refrenabitur improborum, et honor cepiscopis debitus per fraterne uicissitudinis obseruantiam in sua libertate consistet.



LI. Ad Cesaraugustanum episcopum.---De prebendis uacantibus.


Quia requisisti a nobis, fili P. preposite, quid agendum sit quando prebenda in Ecclesia tua uacante contigerit complures ex his, qui numerati sunt ibi in uocem appellationis erumpunt, interdicentes expressim ne ad electionem alicuius procedant, consultationi tue taliter respondemus, quod si appellationem quam interponunt, intra quadraginta dies prosecuti non fuerint, procedendum est postmodum, appellatione nullius obstante, ad canonicam electionem persone ministerio Ecclesie competentis.



LII. Ad Gerardum Bononiensem episcopum.---De magistrorum et scholarum hospitiis in inquilinorum iniuriam non conducendis.

 Ex rescripto litterarum pie recordationis P. [Petri] quondam Tusculani episcopi nobis innotuit, quod cum ciuitatem Bononiensem tempore sue legationis intrans inuenit fuisse ibi a bone memorie W. [uillelm.] quondam Portuensi episcopo constitutum, et sub excommunicatione prohibitum, ne aliqui scholares aliorum hospitia maioris mercedis promissione conducerent, ubi ea sibi uel inanis glorie studio quasi potentiores in expensis apparere uolentes, uel priuate utilitatis commodo uindicarent. Unde ipse sollicita prouisione considerans, quod huiusmodi conductionis improbitas in discordie fornacem, et impedimenta non modica pareret studiorum, predictam constitutionem legatione qua  fungebatur sedis apostolice confirmauit, perpetuis temporibus sub pena decernens anathematis obseruandum, ut nullus magistrorum, siue scholarium super ducendis hospitiis, in lesionem et preiudicium habitantium audeat hospitem conuenire, nisi prius constiterit tempus conductionis elapsum, uel inquilini in hoc suum prestiterint placido fauore consensum. Quocirca nos, qui detestabiles uersutias bone fidei contractibus inimicas non solum in clericis, sed etiam in quibuslibet etiam mercatoribus condemnamus, predictam constitutionem a prefato Portuensi episcopo factam, et demum a iam dicto episcopo Tusculano confirmatam, ratam esse decernimus, et eam auctoritate apostolica confirmamus, studentes ut a te, frater episcope, et  tuorum omnium successorum singulis annis in communi audientia magistrorum atque scholarium presens pagina recitetur, et pretaxata praue condictionis improbitas innouata per annos singulos excommunicationis sententia reprimatur. Nulli ergo omnino hominum liceat hanc paginam nostre confirmationis infringere, etc.



LIII. Ad archiepiscopum Surunt. .---De P. de Regali.

Contracto matrimonio inter P. et A. uxorem suam [sicut eius P. nobis conquestio patefecit, cum per biennium insimul habitassent, et filium ex ipsa uxore memoratus P. suscepisset], quia consanguinei  eiusdem A. [uolentes eam separari a uiro] contracto matrimonio obiecerunt, asserentes quod eadem A. in primo sancti salis pabulo filium ex concubina quondam ipsius P. tenuerit, [cum fuit primo in eam inductus, et propter hec tuam presentiam adeuntes, dicebant ipsam debere a uiro per tuum iudicium separari. Tua uero fraternitas, sicut accepimus, causa non cognita, carnale eis commercium interdixit, prohibens ipsi P. ne debitum ab uxore requireret.] uerum si constaret Ecclesie uera esse, que diximus, non ideo tamen contractum matrimonium solueretur, que res utique uix contrahendo matrimonio impedimentum afferret; ideoque tibi per apostolicum scriptum mandamus, quatenus prefato P. firmiter auctoritate nostra iniungas,  quod memoratam A. sicut uxorem propriam maritali affectione pertractet, et carnale debitum ab ea licenter exigat et persoluat. Siue, quod supra dictum est, ipsam A. ante matrimonium contractum cum P. siue postea egisse constiterit, dum tamen, si in fraudem causa separandi matrimonii id fecit, penam pro presumptione accipiat, matrimonio in sua firmitate durante.



LIu. Ad episcopum quemdam.---De C. subdiacono qui puerum inuitus interfecerat.

Inspectis litteris, quas bone memorie Urbano predecessori nostro misisti, plene cognouimus quod perlator C. subdiaconus, dum olim in minori etate positus, cum quodam puero ludum exercens, iactu  lapidis uteretur, ipsum puerum, non studiose, sed causaliter uulnerauit, de quo uulnere uix fuit cura medicorum agentes  infra breue temporis spatium, sicut credebatur, plene curatus; tamen elapso anno uulnus fecit postmodum aperturam; sed quia medicus, qui fuit adhibitus ad curandum, circa ipsum negligentia seu ignorantia, uel etiam alia culpa, minus necessariam sollicitudinem creditur habuisse, puer occasione ipsius uulneris exspirauit. Respondentes igitur ad hec, fraternitati tue mandamus, quatenuscunque res ita processerit, eumdem in minoribus ordinibus ministrare, permittas. Acturus circa eum bene dicere de beneficio, quod per te illi postulas conferendum, sicut eius merita postulant, et tue melius insederit uoluntati. Ad altaris  uero officium non accedat, qui occasionem morti eiusdem pueri dedisse uidetur.



Lu. Ad decanum Cama Cen. . . . .---De nouo censu ecclesiis diecesis Morinensis non imponendo.

Grauis admodum, et correptione [dignissima nuper querela in audientia nostra est proposita, quod salua conscientia sub dissimulatione transire non possumus. Cum enim quedam] ecclesiastice persone ecclesias [quasi plebes in Morinensi diecesi habeant]; cum eas uacare contigerit, non aliter quemquam ad ipsarum regimen uolunt uocare, nisi antea nouum censum ecclesiis illis imponant, aut  ille terre contra constitutionem Lateranensem augmentent, ad ipsius solutionem instituendum [episcopum] presbyterum iuratoria cautione, uel fideiussoria cautione cogentes, [quamdam etiam partem reddituum suis usibus applicare contendunt. Unde sepe contigit ut diecesano episcopo excessus huiusmodi ignorante, uel eo minime requisito in ecclesiis illis inducant pro suo uoluntatis arbitrio sacerdotes. Quoniam igitur constitutiones predicti concilii pati noluimus, neque debemus aliquorum malitia uiolari], discretioni uestre per apostolicum scriptum mandamus atque precipimus, quatenus [cum super hoc fueritis requisiti, partibus ad uestram presentiam conuocatis] quecunque noueritis  contra constitutionem predictam super ecclesias illas, uel earum censu ab aliquibus, et tempore predicte constitutionis attentata, [contradictione et appellatione cessante,] in irritum reuocantes [ab augmentatione censuum ecclesias penitus absoluatis, et ad statum debitum reducatis.] Presbyteros quos super his illicita iuramenta prestitisse noueritis congrua satisfactione imposita faciatis absolui. Eos etiam quos de cetero contra formam canonum super his uenire noueritis [sine cuiusquam persone [f. respectu] sublato appellationis obstaculo] censura canonica puniatis.



LuI. Ad R. canonicum Coloniensem in arte physica eruditum.---Suadet ne ad maiores sacros ordines ascendat, quod pluribus medicinas tribuerit qui inde mortis periculum incurrerint.


Ad aures nostras, te significante, peruenit quod cum in arte physica eruditus existas, pluribus circa ipsius artis traditiones medicinas cum diligentia tribuisti, licet pluries in contrarium tibi successerunt, et quibus putaueras adhibere cautelam, medicinis  perceptis, mortis periculum incurrerunt. uerum quia [sicut asseris] ad sacros desideras ordines promoueri et nos super hoc consulere uoluisti, tibi duximus respondendum, quod si super premissis conscientia [uidetur te quomodolibet] remordere, ad maiores ordines de nostro consilio non ascendas.





EPISTOLA RICHARDI ANGLORUM REGIS AD CLEMENTEM III PONTIFICEM ROMANUM De pace facta inter ipsum et Tancredum regem.


 Reuerendissimo domino ac beatissimo Patri CLEMENTI, Dei gratia summo pontifici, RICARDUS, eadem gratia rex Anglie et dux Normannie et Aquitanie, et comes Andegauie, salutem et sincere in Domino deuotionis affectum.

Iustiorem exitum facta principum sortiuntur, cum a sede apostolica robur et fauorem accipiunt, et sancte Romane Ecclesie colloquio diriguntur. Proinde dignum duximus ad notitiam beatitudinis uestre que inter nos et dominum Tancredum illustrem Sicilie regem, publico nuper et admodum necessario celebrata sunt tractatu [proponere].

Sane dilectionem fraternam et pacem perpetuam cum eo firmauimus, quam magnatum nostrorum archiepiscoporum, episcoporum et plurimorum uirorum  illustrium iuramentis ei, et suis, et regno suo, et toti terre dominationis sue, nos illibata fide promisimus seruaturos. Cum ipso etiam pacis et amicitie fedus arctiori adhuc uinculo astringentes, inter Arthurum, egregium ducem Britannie, carissimum nepotem nostrum et heredem, si nos decedere sine prole contigerit, et illustrem filiam eius matrimonium, uolente Domino, condiximus contrahendum, quod Domino largiente debitam consummationem accipiet, cum illustris puella nubiles annos attigerit, aut predicto domino Tancredo regi placuerit ut infra nubiles annos illa in uxorem nepoti nostro desponsanda tradatur, nos ipsum nepotem nostrum hoc facturum concessimus, si sancta  Romana Ecclesia decreuerit super hoc dispensare. Pecuniam uero quam pro matrimonio ipso ad opus nepotis nostri ab eodem domino rege Tancredo recepimus, scilicet uiginti millia unciarum auri, si  forte, quod absit, morte interueniente alterius, aut culpa nostra aut nostri nepotis, aut partis ipsius matrimonium non staret, nos aut heredes nostri ipsi domino regi Tancredo aut heredibus eius ex integro restituere, prestitis super hoc sacramentis, ex parte nostra tenemur.

Ut igitur tenor pacis inite et initiati matrimonii fides cum integritate debita ex parte nostra et nepotis nostri seruetur, sicut ipsi domino Tancredo, interposita iurisiurandi religione, firmauimus, sanctitatem uestram et sanctam Romanam Ecclesiam obnixe rogamus, quatenus et firmate pacis seruande perpetuo et matrimonii consummandi, uel, si ex predictis causis matrimonium ipsum non fieret, restituende pecunie sancta sedes apostolica fideiussionem  pro nobis suscipiat erga dominum regem Tancredum et heredes ipsius. Cuius fideiussionis onus, ut confidenter nobiscum Romana Ecclesia suscipiat, presentiarum litterarum testimonio uobis et sancte Romane Ecclesie liberam concedimus potestatem nos et heredes nostros, et terram nostram districtius cercere, si contra pacem prefatam uenerimus, uel predictis causis matrimonio non secuto, nos aut heredes nostri solutionem pecunie negaremus.

Ad honorem utriusque regni uestra nouit beatitudo spectare si, mediante Romana Ecclesia, pacis pariter, et matrimonii bonum ad congruum finem deueniat; unde multiplex in futurum utilitas consequatur.

 Testibus nobis ipsis, 11 die Nouembris, apud Messanam.





CONCORDIA Inter dominum papam Clementem III et senatores populumque Romanum, super regalibus et aliis dignitatibus Urbis. Anno 1188.


 Sanctissimo Patri et domino, CLEMENTI, Dei gratia summo pontifici et uniuersali pape, senatus populusque Romanus, salutem et fidele cum subiectione seruitium.

Dignitas senatus populique Romani in optimum statum roboratur, et reipublice nimium confert, si pacis concordiam inter sacrosanctam Ecclesiam et inclytam Urbem firmiter stabilitam ad posterorum memoriam solemni scripturarum exaratione reducamus, ne forte per negligentiam uel socordiam inestimabilis pacis ueritas temporis lapsu depereat; que sue excellentie prerogatiua ab, omnibus est tam colenda quam perpetuis temporibus obseruanda. Per abundantiam namque pacis, auxiliante Deo Patre, crescit defensio, et Ecclesie Romane,  atque Urbi egregie dignitas conseruatur illesa. Hinc agrorum fertilitas procreatur, que in usum humane uite multiplici commoditate porrigitur; per quam equidem nobis et uobis, ceterisque illam conseruantibus utilitates et lucra generantur quamplurima, et hostibus nostris uestrisque male merentibus digna preparantur exitia. Proinde, piissime in Christo Pater et domine, tenores eiusdem pacis ad perennem rei memoriam per presentem senatorie dignitatis paginam decreto amplissimi ordinis sacri senatus, et aliorum quamplurimorum tam sapientum quam multorum prudentum uirorum consulto duximus roborandam, et uobiscum taliter componendam. uidelicet, ad presens reddimus uobis senatum,  et Urbem, ac monetam. Tamen de moneta habebimus tertiam partem, sicut inferius continetur. Item ecclesiam Beati Petri absolutam reddimus, et episcopatus, et alias ecclesias obligatas pro guerra reddimus absolutas hoc modo, quod de tertia parte monete, quam senatus habebit, singulis annis exonerentur, donec tota pecunia, pro qua obligata sunt, soluatur; et sicut sors minuetur, ita minuantur usure pro rata parte. Reddimus omnia regalia tam infra quam extra Urbem, que tenemus, preter Pontem Lucanum, quem tamen non refutatis his, que alii tenent, non faciemus uobis contrarium. De capitaneis similiter, saluo quod ex eis infra scriptum est. Defendemus omnes dignitates  et honores Urbis ad opus et utilitatem uestram et Romane Ecclesie. Et tam nos senatores quam alii senatores, qui erunt per tempora, singulis annis iurabimus fidelitatem et pacem uobis et successoribus uestris, sicut consuetum est. Et faciemus quod omnes perdentes, susceptis emendationibus, sicut concordatum fuerit, faciant inde refutationem per publicum instrumentum uobis successoribusque uestris, et Romane Ecclesie. Et quocunque modo Tusculanum dirui contigerit, nichilominus omnes possessiones et tenimenta eius intus et extra cum omnibus bonis et rebus eorum sint in iure et potestate Romane Ecclesie. uos autem dabitis senatoribus qui erunt per tempora, beneficia et presbyteria  consueta: item iudicibus, aduocatis, scriniariis a Romano pontifice  ordinatis, et officialibus senatus presbyteria consueta dabitis. Deperdentibus autem res eis ablatas per masnadam Romani pontificis, et forisfactores, et Tusculanenses per guerram, sicut promissum est a uobis per concordiam, emendabitis, saluis exceptionibus a uobis factis; quibus dependentibus obseruabitis conuentiones a uobis factas, sicut cum eis conuenistis; et deperdentes obseruabunt uobis conuentiones ab ipsis factas, sicut uobiscum conuenerunt.

Et dabitis singulis annis pro restauratione murorum huius excellentissime Urbis centum libras bonorum prouenientium. De Tusculano scilicet, quocunque modo ad manus nostras deuenerit. Infra  dimidium annum omnes muros et carbonaria ciuitatis, et Rocce Tusculani, et suburbiorum dabitis nobis ad diruendum, quos et que nunquam reficietis, nec refici facietis in uita uestra: retentis et saluis tam uobis quam successoribus uestris, et Romane Ecclesie, omnibus possessionibus, tenimentis et pertinentiis eiusdem Tusculani intus et extra, cum hominibus rebusque eorum. Quod si hinc usque ad Kalendas Ianuarias dictum Tusculanum ad manus nostras non uenerit, tunc excommunicabitis Tusculanos, et per fideles uestros de Campania et de Romania cogetis eos perficere de Tusculano quod dictum est supra, cum adiutorio nostro. Propter hoc autem nos senatores pacem et  securitatem uobis et episcopis, et cardinalibus, totique curie uestre, et euntibus ad curiam, et moram facientibus et redeuntibus iurabimus, saluis iustitiis Romanorum, quas petent bona fide, sine malitia. Et insuper uos eligetis per singulas contradas uniuersarum regionum Urbis decem uiros sine malitia, de quibus nos senatores faciemus uobis iurare uestrisque hanc pacem, cum beneficiis que a Romana curia habere consueuerunt. Et si plures hanc pacem iurare uoluerint, nos senatores permittemus. Si ad defensionem patrimonii beati Petri Romanos uocaueritis, ipsi ibunt cum expensis quas predecessores eorum a Romana curia habere consueuerunt. De capitaneis sit saluum Urbi et populo Romano quidquid ab eis conuentum est,  et permissum Rome per scriptum et iuramenta, ac plenarias, et stararias, ac precones: salua proprietate Romane Ecclesie, quam de Prenestina ciuitate habet, et saluo hominio capitaneorum quod debent uobis et Romane Ecclesie. Tibur non recipietis ad detrimentum et damnum Urbis; sed si Tiburtinos impugnare uoluerimus, non facietis nobis contrarium. Monetam facietis fieri intra Urbem, ubi uobis placuerit: de qua tertiam partem dabitis senatoribus per tempora. Si nos precepto uestro guerram alicui fecerimus, et propter hoc nobis aliquis contrarium fecerit, iuuabitis nos inde atque defendetis cum adiutorio uestro. Omnia supradicta uos et uniuersi episcopi et cardinales Romane  Ecclesie, et pro uobis et successoribus uestris promittetis obseruare senatui populoque Romano in perpetuum. Et nos senatores et uniuersus populus Romanus promittemus pro nobis et succcessoribus nostris, omnia ista obseruare uobis et toti curie, successoribus uestris in perpetuum. Hec omnia bona fide et sine fraude ab utraque parte obseruentur. Ut autem compositio ista perpetuis temporibus illibata consistat, eam decreto senatus confirmamus, et presentis scripti patrocinio communimus.  Auctoritate itaque omnipotentis Dei, et magnificentissimi ordinis senatus edicto firmiter precipimus ut nullus noster conciuis, amicus uel fidelis contra hec, que perscripta et firmiter stabilita sunt, aliquo modo uenire presumat, si amorem et bonam nostram uoluntatem habere desiderat; alioquin iram amplissimi senatorii, et metuendi populi Romani grauissime incurrat et odium.

Actum XLIu anno senatus, indictione sexta, mense Maii, die ultimo, iussu senatorum consiliariorum, Angeli Ser Romani de Pinea, Bobonis Stephani de Octauiano, Petri Stephani de Transtiberim, Romani Senebaldi, Rainerii Rainaldi de Ramucio, Ioannis de Schinando, Cafari Bartholomei, Petri  Nicolai, Fusconis de Berta, Bubonis Donne Scotte, et Ilperini Domnici.

Et senatorum, Stephani Contebrace, Petri Berardi, Centii Muti, Ioannis Centii, Guidonis Bobonis, Ioannis Leonis, Ioannis Parentii, Gregorii Malebranche, Guidonis Roffredi, Iordani de Ponte Sancti Petri, Oddonis Caputferri Romani, Ioannis de Flaiano, Petri Ioannis Ade, Centii de Gulferamo, Stephani Iudicis, Nicolai Buccemazi, Gerardi Petri de Gerardo, Iaquinti de Tosto, Piscionis Nicolai, Ioannis Saxonis, Ioannis Guidonis de Papa, Petri de Gerardo, Ioannis Bartholomei, Ioannis Centii, Benonis Petri de Octauiano, uitalis Pauli, Franconis Stephani, Petri Latronis, Cuntebrace,  Petri de Gregorio, Petri Berardi de Blanca, Rainonis Buccenuze, Octauiani Ioannis de Octauiano, Ioannis Plage, Ioannis Buccemazi, Iordani Oddonis, Centii de Bertranno, Siluestri Petri Artonis, Ioannis Scriniarii, Bartholomei Ciconnis, Nicolai de Antonio, Ioannis Astulfi, Angeli Romani de Ioanne, Astaldi de Transtiberim, Ioannis Gulferami, Matthei Mecuminpunga, Iacobi Oddonis Franconis 




uolume back matter






ORDO RERUM QUAE IN HOC TOMO CONTINENTUR.


 REINERUS MONACHUS S. LAURENTII LEODIENSIS.

    Notitia historico-litteraria. 9

DE CLARIS SCRIPTORIBUS MONASTERII SUI. LIBELLUS PRIMUS.
    Prologus. 15
    CAP. I.---De Lamberto secundo abbate. 17
    CAP. II.---De Stephano abbate primo. 17
    CAP. III.---De sancto Wolbodone episcopo Leodiensi. 18
     CAP. Iu.---De Euerardo III abbate Sancti Laurentii. 19
    CAP. u.---De Ludouico seniore monacho et diacono. 19
    CAP. uI.---De Falchatino Ludouici discipulo. 19
    CAP. uII.---De Heribrando quinto abbate, Ludouici altero auditore. 19
    CAP. uIII.---De Dauide monacho. 19
    CAP. IX.---De Engelberto monacho. 20
    CAP. X.---De Berengero quarto abbate 20
     CAP. XI.---De Roberto seu Ruperto postea abbate Tultiensi. 20
    CAP. XII.---De Wazelino seu Waselino eius nominis II abbate uII S. Laurentii. 24
    CAP. XIII.---Wazelinus I huius nominis abbas S. Laurentii. 25
    CAP. XIu.---De Lamberto monacho. 25
    CAP. Xu.---De Gisleberto monacho. 25
    CAP. XuI.---De Ioanne monacho Gisleberti fratre. 26
    CAP. XuII.---De Nizone monacho. 26
    CAP. XuIII.---De aliis pluribus nominatim non recensitis. 26
    LIBELLUS SECUNDUS. 27
    CAP. I.---De primis Reineri ipsius opusculis. 27
    CAP. II.---Eiusdem melodia de sanctis huiusque fortuna. 27
    CAP. III.---Alia Reineri opuscula. 28
    CAP. Iu.---Grauissima Reineri infirmitas et sanitas diuinitus recuperata. 29
    CAP. u.---Gratus Reineri erga celestes medicos animus.---uisio cuiusdam de iudicio diuino. 30
    CAP. uI.---uaria Reineri opuscula. 30
    CAP. uII.---Altera Reineri infirmitas celitus depulsa. 31
    CAP. uIII.---Alia posthec opuscula Reineri. 32
    CAP. IX.---Reliqua a Reinero relicta ingenii monumenta. 34
    LIBELLUS TERTIUS. 34
    CAP. I.---Proponitur argumentum libelli. 34
    CAP. II.---Cur nouem antiphone a littera O incipientes nouem diebus ante Natale Domini ad uesperas canantur. 35
    CAP. III.---Exponitur mysterium prime antiphone: O sapientia, etc. Apparitio Sapientie cuidam facta refertur. 36
    CAP. Iu.---Mysteria secunde antiphone: O Adonai. 37

COMMENTATIO IN NOuEM ANTE-NATALITIAS ANTIPHONAS AB O ORDIENTES
    Prologus ad amicum. 41
    CAP. I.---Propositio materie. 43
    CAP. II.---De uera Christi humanitate. 43
    CAP. III.---De obseruantia dierum nouem ante diem Natalis. 44
    CAP. Iu.---Que sit antiphonarum nouem ratio. 45
    CAP. u.---De consonantia earumdem cum singulis gratiarum. 46
    CAP. uI.---De prima antiphona: O Sapientia que ex ore Altissimi, etc. 46
    CAP. uII.---De secunda antiphona: O Adonai et Dux domus Isrel, etc. 47
    CAP. uIII.---De tertia antiphona: O Radix Iesse, qui stas in signum, etc. 48
    CAP. IX.---De quarta antiphona: O clauis Dauid et sceptrum, etc. 48
    CAP. X.---De quinta antiphona: O Oriens splendor Lucis eterne, etc. 49
    CAP. XI.---De sexta antiphona: O Rex gentium et desideratus earum, etc. 49
    CAP. XII.---De septima antiphona: O Emmanuel Rex et Legifer noster, etc. 49
    CAP. XIII.---De octaua antiphona: O uirgo uirginum quomodo fiet istud? 50
    CAP. XIu.---De nona antiphona: O summe artifex poli rectorque siderum. 50
    CAP. Xu.---Breuis superiorum complexio et competens rationis proposite conclusio. 50
    SPECULUM PeNITENTIAE, seu uite sancte Pelagie libri duo. 51
    PALMARIUM uIRGINALE seu de uita et passione S. Marie uirginis Cappadocis libri duo. 61
    FLOS EREMI seu de uita S. Thiebaldi monachi et eremite libri duo. 69
    DE CONFLICTU DUORUM DUCUM ET ANIMARUM mirabili reuelatione ac de milite captiuo per salutarem hostiam liberato libelli duo. 79
    DE ADuENTU RELIQUIARUM S. LAURENTII MARTYRIS. 89
    Proemium. 89
    Epilogus. 95
    Oratio ad eumdem sanctum martyrem. 95
    Officium de sancto Spiritu. 95
    uaria carmina. 97
    TRIUMPHALIS BULONICI LIBELLI QUINQUE. 99
    uITA EURACLI Leodiensis episcopi quadragesimi quinti. 117
     uITA REGINARDI episcopi Leodiensis quinquagesimi. 125
    DE CASU FULMINIS SUPER ECCLESIAM MONASTERII SUI. 137
    LIBELLUS GRATIARUM ACTIONIS AD B. LAURENTIUM. 145
    DE INCENDIO ECCLESIAE S. LAMBERTI LEODIENSIS. 152
    LACRYMARUM LIBELLI TRES. 153
    DE PROFECTU MORTIS LIBRI DUO 181
    uITA S. WOLBODONIS LEODIENSIS EPISCOPI. 197

HENRICUS DE CASTRO MARSIACO S. R. E. CARDINALIS.
    Notitia historica. 211
    Notitia altera. 213
    Notitia litteraria. 215
    HENRICI EPISTOLAE. 215
    EPIST. I.---Ad papam Alexandrum tertium.---Missus ad predicandum bellum sacrum, nuntiat Henricum Campanie comitem crucem assumpsisse, commendatque pontifici terram seu principatum ipsius. 215
    EPIST. II.---Ad abbatem Buscalonem.---Optat Bus alonem uenire Claramuallem, et rogat ut occurrat ei Altamcumbam, ubi Henricus abbas fuerat. 217
    EPIST. III.---Ad papam Alexandrum.---Orat papam ne Tolosane Ecclesie pontifex constituatur. 217
    EPIST. Iu.---Ad eumdem---Rogat papam, ut latorem presentis epistole dignetur Hibernis pontificem concedere. 218
    EPIST. u.---Ad regem Anglorum.---Extollit regem Anglie tum ob alia, tum quod plumbo statuerat Clareuallis ecclesiam operire, eamque ob causam mittit ei mensuram eiusdem ecclesie. 219
    EPIST. uI.---Ad eumdem.---Ait in prima festiuitate S. Bernardi illius factam memoriam, et exoptatam fuisse presentiam, mittitque ei digitum S. Bernardi. 220
    EPIST. uII.---Que est domini Cisterciensis ad Henricum et Morimundi abbatem.---Henricus et abbas Morimundi deputantur a D. Cisterciensi ad uisitandum cenobium de Columba. 220
    EPIST. uIII.---Ad conuentum Sauiniacensem.---Hortatur Sauiniacenses ad frugalitatem, ob presentem ut apparet domus eorum inopiam. 221
    EPIST. IX.---Ad Alexandrum papam.---Expostulat de Dolensibus monachis, qui armata manu decimas extorserant a monachis domus Dei ord. Cisterc. et quosdam etiam uulnerauerant. 222
    EPIST. X.---Ad eumdem.---Queritur, decreta eius pro quadam domo ordinis sperni a Diuionensi abbate, et rogat ut aggrauet manum suam in contumacem. 222
    EPIST. XI.---Ad eumdem.---uitia quedam Gallie deplorat que exstirpare adorsus sit cardinalis S. Chrysogoni, ob id tempus reuertendi ei prorogari precatur. 223
    EPIST. XII.---Ad nigros abbates Flandrie.---Animos eorum commotos ob secessum abbatis de Hans in aliquod cenobium ord. Cisterc. placare conatur. 225
    EPIST. XIII.---Ad Cabilonensem episcopum.---Congratulatur ei recens in pontificatum Cabilonensem assumpto; et cenobii Longiuadi negotium quoddam commendat. 226
    EPIST. XIu.---Ad dominum Hyacinthum.---Excusat se quod nondum ei honorem , exhibuerit. 227
    EPIST. Xu.---Ad prelatum precatoria.---Commendat ei suum ordinem, ac precipue domum Al 227
    EPIST. XuI.---Ad episcopum precatoria.---Commendat ipsi monasteria ordinis sui in episcopatu Legionensi existentia. 227
    EPIST. XuII.---Ad principem precatoria.---Commendat ei monasterium de Perosa. 228
    EPIST. XuIII.---Ad . . . ---Excusat se quod non possit adesse assignata die ad terminandum uallis-Lucentis negotium. 229
    EPIST. XIX.---De negotio ad abbatem Trium-Fontium.---uices suas ei committit ad negotium uallis-Lucentis dirimendum. 229
    EPIST. XX.---Ad papam precatoria.---Ut religiosos alienos et moniales de Bella-Comba cerceat, quarum uicinitas pascua animalium Benedictionis-Dei impediebatur. 230
    EPIST. XXI.---Ad prelatum.---Eiusdem argumenti. 230
    EPIST. XXII.---Ad papam.---Ut pactum contra ordinis institutum a Fontanensibus fratribus initum cum Flauiniacensibus monachis commutet. 230
    EPIST. XXIII.---Ad principem precatoria.---Conqueritur  de uexationibus domini Wangionis-Riui. 231
    EPIST. XXIu.---Ad regem precatoria.---Commendat ei domum M. in Hibernia. 232
    EPIST. XXu.---Ad socium amicabilis epistola. 232
    EPIST. XXuI.---Ad episcopum Cabilonensem.---Gratulatoria. 233
    EPIST. XXuII---Ad eumdem.---Ut in electione Cisterciensi sibi adsit. 233
    EPIST. XXuIII.---Ad Ludouicum regem Francorum.---De hereticis Albigensibus. 234
    EPIST. XXIX.---Ad omnes Christi fideles.---De rebus a se et a sociis suis tempore legationis eorum aduersus Albigenses gestis. 235
    EPIST. XXX.---Sententia Henrici Albanensis episcopi, et apostolice sedis legati, lata anno 1188 aduersus abbatem S. Seueri in gratiam Burdigalensis monasterii S. Crucis in qua plurium fit mentio conciliorum. 241
    EPIST. XXXI.---Epistola Henrici episcop. Albanensis ad uniuersos Ecclesie prelatos.---Hortatur ad modestiam, humilitatem et penitentiam. 247
    EPIST. XXXII.---Henrici Albani episcopi legati apostolici, littere quibus conuocat ad comitia presules Germanie per portitorem ad deliberandum de bellis sacris aduersus Saracenos, ad uindicandam crucem et loca Christi pedibus consecrata. 249

DE PEREGRINANTE CIuITATE DEI.
    Prefatio auctoris ad Clareuallenses. 251

TRACTATUS PRIMUS.
    De preparatione materie ciuitatis Dei. 255
    De rota quatuor habente facies et per quatuor partes ambulante. 259
    De tribus diebus precedentibus Dominicam Resurrectionem, et de septem antiphonis solemnibus Aduentus Domini. 260

TRACTATUS SECUNDUS.
    De charactere, titulo et testimonio, quibus ciues suos Christus insigniri uoluit. 263

TRACTATUS TERTIUS.
    De testimonio quod S. Trinitas perhibet amicis: qui hic distinguuntur a filiis et ministris. 275

TRACTATUS QUARTUS.
    De fundamento ciuitatis Dei. 283

TRACTATUS QUINTUS.
    De portis ciuitatis Dei. 291

TRACTATUS SEXTUS.
    De nomine ciuitatis Dei. 298

TRACTATUS SEPTIMUS.
    De libertate, dominatione, et gloria ciuitatis Dei. 304

TRACTATUS OCTAuUS.
    De gloria apostolorum. 312

TRACTATUS NONUS.
    De cathedra Petri iterum. 319

TRACTATUS DECIMUS.
    De tribus prelatorum ordinibus, et cleri supra populum exaltatione. 325

TRACTATUS UNDECIMUS.
    De porta duodecima ciuitatis Dei, B. uirgine Deipara. 331

TRACTATUS DUODECIMUS.
    De gloria porte duodecime uirginis Marie. 339

TRACTATUS TERTIUS DECIMUS.
    Digressio, qua lamentatur auctor Ierusalem ab infidelibus captam. 350

TRACTATUS QUARTUS DECIMUS.
    De significatione Septuagesime et de iis que in ea leguntur. 361

TRACTATUS QUINTUS DECIMUS.
    De significatione Sexagesime, et de iis que in ea leguntur. 371

TRACTATUS SEXTUS DECIMUS.
    De Quinquagesima et de iis que in ea leguntur in Ecclesia. 380

TRACTATUS SEPTIMUS DECIMUS.
    De Quadragesima et de iis que in ea leguntur in Ecclesia. 385

TRACTATUS DECIMUS OCTAuUS.
    Recapitulatio predictorum, de Septuagesima, etc. 395

BALDUINUS CANTUARIENSIS EPISCOPUS.
    Notitia. 401

BALDUINI TRACTATUS DIuERSI.


TRACTATUS PRIMUS.
    De sanctissimo sacramento eucaristie. 403

TRACTATUS SECUNDUS.
    De corruptis moribus cleri et populi 415

TRACTATUS TERTIUS.
    De dilectione Dei. 417
     Quod in presenti tempore perfecte non diligitur Deus. 419
    Quod toto corde diligendus sit Deus in beneficiis suis. 420
    Tota anima diligendus Deus in promissis suis. 422
    Quod ex omnibus uiribus diligendus est Deus in iudiciis suis. 423
    Quod tota mente diligendus est Deus in preceptis suis. 425

TRACTATUS QUARTUS.
    De duplici resurrectione, que per obedientie perseuerantiam obtinetur. 429
    De obedientia Christi. 431
    De spirituali creatura. 433
    De spirituali psalterio. 435
    De tactu spirituali. 437
    De spirituali odoratu. 439
    De spirituali gustu. 439
    De auditu spirituali. 440
    De uisu spirituali. 440

TRACTATUS QUINTUS.
    De requie quam sibi et nobis Christus quesiuit et parauit. 441
    De triplici inquietudine. 449

TRACTATUS SEXTUS.
    De uerbis Apostoli: uiuus est sermo Dei, etc. 451
    De diuisione anime seorsum. 456
    Item de diuisione spiritus et anime Marie. 458
    De diuisione spiritus seorsum. 458
    De triplici pinguedine bonorum. 461
    De triplici pinguedine malorum. 461
    Quod appetitus mali non sit in hominis potestate. 462
    Quod delectationem concupiscentie spiritus tria perficiunt. 464
    De corpore et anima ueteris hominis. 465

TRACTATUS SEPTIMUS.
    De salutatione angelica. 467
    De triplici gratia Dei. 469
    De gratia decoris. 471
    De gratia fauoris. 472
    De gratia honoris. 472
    Benedictio uirginis. 473

TRACTATUS OCTAuUS.
    De uulnere caritatis, quod sponsa infligit Sponso. 477
    De uno oculorum, et uno crine colli. 481

TRACTATUS NONUS.
    De beatitudinibus euangelicis. 483
    De iustificationibus martyrii. 485
    De spiritu hominis. 486
    De opinione falsa. 487
    De opinione uana. 487
    De spe uana. 488
    De spe uana atque superbia. 488
    De mala uel bona securitate. 489
    De cupiditate uel superbia. 490
    Quod exire debeamus de Ur Chaldeorum. 493
    De triplici statu carnis nostre. 493
    De mansuetudine hominis ad seipsum. 494
    De mansuetudine hominis ad proximum. 496
    De mansuetudine hominis ad Deum. 498
    Beati qui lugent, quoniam ipsi consolabuntur. 500
    De prima causa lugendi. 502
    De secunda causa lugendi. 503
    De tertia lugendi causa. 504
    De quarta lugendi causa. 505
    De quinta lugendi causa. 506
    De peculiaribus bonorum lacrymis 507
    Beati qui esuriunt et sitiunt iustitiam quoniam ipsi saturabuntur. 509

TRACTATUS DECIMUS.
    De uerbis Cantici canticorum: Pone me ut signaculum super cor tuum, etc. 511
    De miseria et egestate hominis ob culpam. 512

TRACTATUS UNDECIMUS.
    De uerbis Apostoli, uetus homo noster crucifixus est, etc. 517
    De ueteri homine terreno, carnali, animali. 519
    De homine terreno. 521
    De homine carnali. 523
    Item unde supra. 525
    De animali homine. 527

TRACTATUS DUODECIMUS.
    Exhortatio ad sacerdotes. 529

TRACTATUS TERTIUS DECIMUS.
    Sermo de uerbis illis Apostoli: Charitas Dei diffusa est in cordibus nostris, etc. 535

 TRACTATUS QUARTUS DECIMUS.
    De uerbis illis Cantici canticorum: Introduxit me in cellam uinariam, etc. 539

TRACTATUS QUINTUS DECIMUS.
    De uita cenobitica, seu communi. 545
    De communione angelorum. 550
    De communione nature cui annectitur communio culpe. 550
    De communione gratie. 551
    De communione gratie que facit uitam communem. 553
    De mutua caritate inter communiter uiuentes. 556
    Item de communione gratie. 558
    Item de communione gratie et de communione glorie. 560

TRACTATUS DECIMUS SEXTUS.
    Perfectorum religiosorum encomium continens in illud: Candidiores niue, nitidiores lacte, etc. 561
    De candore Nazareorum. 564
    De nitore Nazareorum. 565
    De rubore Nazareorum. 567
    De intentione Nazareorum. 570

LIBER DE COMMENDATIONE FIDEI.
    De fide ad proximum. 573
    Quod Deus non fallit. 574
    Quod duobus modis fides Deo debetur. 575
    Quod uitia fidem minuant uel exstinguant. 576
    De fide, que per dilectionem operatur. 576
    De hesitatione in fide. 577
    De hesitatione in periculis. 580
    De fidei certitudine. 583
    De eo quod scriptum est: Fides ut substantia rerum sperandarum, argumentum non apparentium. 584
    De argumentatione fidei. 585
    De non apparentibus. 585
    Quod fides sensu adiuuetur. 586
    Quod fides cogitationibus preuenitur. 586
    Quod fides donum sit Dei. 587
    Quod fides sit opus Dei. 587
    Quod obduratio cecitas est et surditas. 588
    Quod fides lux est et uerbum. 588
    De eo quod scriptum est: Ne dixeris in corde tuo: Quis ascendet in celum? id est, Christum deducere. 589
    De eo quod scriptum est in Ieremia: Quis ascendet in celum? 590
    Quod Christus, auctor fidei, diuinitatis sue potentiam miraculis indicauit, et fidei uirtutem figurauit. 592
    De noua creatura. 592
    Quod per fidem filii Dei efficimur. 593
    Quod per fidem ex Deo nati sumus. 593
    Quod fides est initium substantie eius. 593
    Quod per fidem filii Dei sumus. 594
    Quod fides est fundamentum et signaculum. 595
    De probatione fidei. 597
    Quod fides et fideles sibi inuicem testimonium dent. 598
    Quod fides et oratio se uicissim adiuuant. 598
    De iis que scripta sunt in Euangelio de monte transferendo, et ficulnea. 598
    Potentia fidei ex incredulitatis potentia monstratur. 601
    An potestas signorum semper fidei adiuncta sit. 601
    Quod fides et oratio similem habent commendationem. 602
    An nostre possibilitatis sit, circa impossibilia non hesitare. 602
    Quod potestas signorum sanctitatem non facit, sed ostendit. 604
    De uana securitate. 604
    Quomodo omnia possibilia sunt credenti. 605
    De eo quod scriptum est: Signa eos qui crediderint hec sequentur. 605
    Que miranda sint circa fidem. 606
    Quomodo Dominus quorumdam fidem commendat. 607
    Qualiter Dominus incredulitatem increpat, sibique displicere demonstrat. 608
    Quod fides est semen. 608
    Quod fides est granum sinapis. 609
    Quod fides est fermentum. 609
    Quod Christus, siue fides Christi, thesaurus est, et bona margarita. 609
    Quod Ecclesia, siue fides, sagena est. 610
    Quod ii, qui salubriter fidem habent, omnia relinquunt, uel omnibus renuntiant. 610
    Quod fides uincit mundum in bonis. 611
    Quomodo fides uincit mundum etiam in malis. 611
     Quod fides ex comparatione impietatis laudem habet et gloriam. 613
    Deus mirabiliter alios excecando alios illuminat. 613
    De testibus contra fidem et pro fide. 613
    Quod tres testimonium dicunt in celo, et tres in terra. 614
    Quod multitudo testimonium sit. 619
    Ex Scripturis ostenditur, qui sint testes. 620
    Que sint testimonia. 620
    Munimenta fidei ad auctoritatem sacre Scripture reducuntur. 621
    Quibus modis olim Deus se manifestauerit. 621
    Unde prophete fideles inuenti sunt. 623
    Diuini et dii gentium tempora et momenta non norunt, sed solus Deus. 624
    Quod in ore prophetarum et apostolorum stat uerbum fidei. 626
    De concordia testium et testimoniorum, et de collatione dictorum et factorum. 627
    Quod tanta concordia testium sit a Spiritu sancto. 628
    De illis qui legem negligunt, aut in Scripturis Christum non intelligunt. 628
    uarie opiniones de Christo eorum, qui eum presentem in carne uiderunt. 629
    Quod Christus iustus comprobatur. 630
    Quod Christus propheta comprobatur. 632
    Christus Filius Dei; signa aduentus eius. 634
    De Iudeorum excecatione. 636
    De uocatione gentium, et idololatrie subuersione. 638
    De noue legis institutione 639

LIBER DE SACRAMENTO ALTARIS.
    Quis sit ordo. 642
    Que in ueteri Testamento contineantur. 643
    De mutatione promissionum. 643
    De mutatione iudiciorum. 644
    De mutatione preceptorum uel superadditione. 645
    De mutatione sacramentorum. 645
    Quod Christus finis sit promissorum. 645
    De mutatione legis. 646
    De mystica significatione legalis hostie. 647
    De ueteribus proiiciendis. 649
    Que sunt uetustissima ueterum. 649
    De ritu sacrificandi. 650
    Probatio ex uerbis Ambrosii. 650
    Contra rationem Grecorum. 651
    De eo quod in Amos scriptum est: Sacrificate de fermentato laudem. 652
    Quedam a diuersis diuerse proponuntur. 652
    De acceptione calicis. 653
    De acceptione panis. 656
    Alio modo unde supra. 674
    Alio modo exponitur, ut supra. 675
    De ueritate mutationis. 678
    De mystica significatione mutationis panis. 680
    De mystica significatione mutationis uini. 681
    De cibo qui perit et de cibo qui non perit. 687
    De uerbis Apostoli. 703
    Item de calice. 722
    Item de calice Noui Testamenti. 726
    Ex libro Exodi. 731
    Item ex libro Numerorum. 765
    Ex libro Iosue. 766
    Ex libro Sapientie. 767
    Rursus de Epistola prima ad Corinthios. 769

BONACURSUS EX HAERETICO CATHOLICUS. LIBELLUS CONTRA CATHAROS.
    CAP. I.---Quod omnia, tam uisibilia quam inuisibilia, a Deo creata sunt omnipotente. 777
    CAP. II.---Quod omnipotens Deus Adam et Euam, atque omne genus hominum creauit. 779
    CAP. III.---De lege Moysi serui Dei, quod ab omnipotente Deo data sit. 779
    CAP. Iu.---Ioannes Baptista, Abraham, Isaac et Iacob et Moyses, quod sint electi et amici Dei. 780
    CAP. u.---Quod coniugium a Deo sit institutum, et quod in eo possumus saluari. 780
    CAP. uI.---Quod Filius Dei ueram carnem assumpsit, in qua dormiuit, manducauit et bibit, etiam post resurrectionem. 781
    CAP. uII.---Quod panis qui in altare ponitur, et uinum conuertatur post sanctificationem in corpus et sanguinem Domini, et quod nullus, nisi qui manducauerit, saluetur. 782
    CAP. uIII.---De resurrectione mortuorum in die nouissimo. 782
     CAP. IX.---Quod carnes, caseus, oua et lac absque peccato manducari possunt. 783
    ADuERSUS HAERETICOS QUI PASAGII NUNCUPANTUR. 784
    CAP. I.---Quod lex Mosaica sit spiritualiter obseruanda. 785
    CAP. II.---Quod Christus sit Deus, Patri equalis et consubstantialis. 788
    CAP. III.---Quod Christus sit genitus, et quod idem cum Patre. 788
    CAP. Iu.---Quod Spiritus sanctus est Deus, et quod idem Spiritus cum Patre et Filio sit una substantia; et unus Deus omnipotens est, non tres dii. 789
    CAP. u.---Quod sit morticinum, et quod quedam in lege per significationem ad esum prohibita sunt. 790
    ADuERSUS ARNALDISTAS. 791

BERNARDUS ABBAS FONTIS CALIDI. LIBER ADuERSUS WALDENSIUM SECTAM.
    Prologus. 793
    CAP. I.---Est contra hoc, quod dicunt, Non esse obediendum summo pontifici, aliisue prelatis. 795
    CAP. II.---Tractat. de dignitate prelatorum, et quod eis sit deferendum et obediendum. 798
    CAP. III.---Contra eos, qui detrahunt rectoribus animarum. 803
    CAP. Iu.---Contra hoc quod omnes, etiam laici, predicant. Et quid ad hoc dicant, quidue nos contra eos. 805
    CAP. u.---Quod non licet eis uerbum Dei ministrare fidelibus. 812
    CAP. uI.---Respondetur obiectioni qua dicunt cum Apostolo: Obedire oportet Deo, non hominibus; et de quibusdam aliis. 817
    CAP. uII.---Declaratur quos maxime seducant, quos non. 821
    CAP. uIII.---Contra hoc, quod mulieres predicare posse dicunt. 825
    CAP. IX.---Contra hoc quod dicunt defunctis fidelibus non prodesse uiuorum eleemosynas, ieiunia, missarum solemnia, aliasue orationes. 828
    CAP. X.---Contra eos qui negant ignem purgatorium, et aiunt spiritus a carne solutos continuo ire ad celum, uel infernum. 833
    CAP. XI.---Contra eos qui dicunt eosdem spiritus defunctorum, ante iudicium, nec celum nec infernum ingredi, sed aliis contineri receptaculis. 834
    CAP. XII.---Contra eos qui in ecclesia orare nolunt; nec ecclesiam esse nuncupandam asserunt. Ubi probatur et ecclesiam uocandam, et ibi esse orandum, et in magna ueneratione habendam. Ubi etiam respondetur cuidam eorumdem hereticorum obiectioni, qua ex uerbis beati Stephani aiunt quod Excelsus non habitat in manufactis, et ideo nec in ecclesia. 835

HENRICUS SEPTIMELLENSIS.
    Notitia. 841
    ELEGIA DE DIuERSITATE FORTUNAE ET PHILOSOPHIAE CONSOLATIONE. 843

LABORANS S. R. E. CARDINALIS.
    Notitia. 867

DISQUISITIO CRITICA IN DECRETORUM COMPILATIONEM QUAM LABORANS ADORNAuIT.
     I.---Operis partitio. 869
     II.---De fontibus quibus Laborans usus est, deque modo quo eos disposuit. 873
     III.---De modo quo Laborans capitula ex Gratianeo decreto disposuerit.---Fragmenta ex Laborantis libris De iustitia et iusto, ad Maionem, magnum Sicilie admiratum, et De uera libertate, ad Hugonem Panormitanum archiepiscopum. 890
     Iu.---De fontibus quos preter Gratiani Decretum Laborans adhibuit. 895
     u.---De collectionis merito, maxime si cum Gratiani Decreto conferatur. 897
    Appendix que specimina quedam collectionis a Laborante adornate exhibet. 901

LAURENTIUS DE LEODIO.
    Notitia. 915
    INCIPIUNT GESTA uIRDUNENSIUM EPISCOPORUM ET ABBATUM S. uITONI. 919
    Incipit prologus sequentis operis de gestis uirdunensium pontificum. 923
    Continuatio. 971
    Annales sancti uitoni uirdunensis. 987

SANCTUS STEPHANUS DE MURETO ET ALII GRANDIMONTENSES.
    Notitia historica in S. Stephanum. 997
    Notitia litteraria. 999
    uita S. Stephani auctore Gerardo priore Grandimontensi septimo.
    Obseruatio preuia. 1005
     CAP. I.---De S. Stephani parentibus.---Pater eius Barium orandi causa pergit. 1011
    CAP. II.---De infirmitate pueri apud Beneuentanam ciuitatem. 1012
    CAP. III.---De archiepiscopo Beneuentane ciuitatis Milone. 1012
    CAP. Iu.---De puero instruendo ab archiepiscopo. 1012
    CAP. u.---De Dei prouidentia erga puerum. 1013
    CAP. uI.---De religiosis Calabrie, et uita, et conuersatione eorum. 1013
    CAP. uII.---Qualiter appetebat uirorum supradictorum imitari exemplum. 1014
    CAP. uIII.---De uisitatione terre natiuitatis sue ac parentum suorum. 1014
    CAP. IX.---Qualem se habebat apud Romanum pontificem. 1014
    CAP. X.---De confirmatione beati Stephani per summum pontificem. 1015
    CAP. XI.---De ingressu Aruernie uel patrie sue. 1015
    CAP. XII.---De egressu patrie sue et de uisitatione gratie diuine. 1015
    CAP. XIII.---De loco eremi apud Muretum inuento. 1015
    CAP. XIu.---De ingressu eremi. 1016
    CAP. Xu.---De professione eiusdem. 1016
    CAP. XuI---De cibo eiusdem. 1016
    CAP. XuII.---De lorica ferrea qua induebatur. 1017
    CAP. XuIII.---De indumentis eiusdem. 1017
    CAP. XIX.---De stratu eiusdem. 1017
    CAP. XX.---De perseuerantia in diuinis officiis. 1017
    CAP. XXI.---De genuflexionibus eiusdem. 1018
    CAP. XXII.---De psalmodia et orationibus eius. 1018
    CAP. XXIII.---De prudentia quam habebat erga discipulos. 1018
    CAP. XXIu.---De humilitate eiusdem. 1019
    CAP. XXu.---De doctrina eiusdem facta ad discipulos. 1019
    CAP. XXuI.---De cognitione cogitationum discipulorum suorum. 1019
    CAP. XXuII.---Quantam uim obtinebant orationes eiusdem apud Deum. 1019
    CAP. XXuIII.---De milite per eumdem a quodam crimine liberato. 1019
    CAP. XXIX.---De familiari cuiusdam liberato. 1020
    CAP. XXX.---De affluentia uirorum ac mulierum uenientium ad eum. 1021
    CAP. XXXI.---De fragrantia miri odoris que ab ipso procedebat. 1021
    CAP. XXXII.---De aduentu cardinalium Romanorum. 1021
    CAP. XXXIII.---De responsione beati Stephani ad cardinales. 1021
    CAP. XXXIu.---De assertione cuiusdam abbatis Lemouicensis ad supradictos cardinales pro beato Stephano. 1022
    CAP. XXXu.---De extollentia uiri iusti facta a cardinalibus. 1023
    CAP. XXXuI.---Similitudo. 1023
    CAP. XXXuII.---Item de extollentia eiusdem. 1025
    CAP. XXXuIII.---De perfectione eiusdem orationis et confirmationis erga discipulos circa finem. 1025
    CAP. XXXIX.---Quomodo conquesti sunt discipuli apud Patrem spiritualem. 1025
    CAP. XL.---De responsione eiusdem ad discipulos. 1025
    CAP. XLI.---De transitu beati Stephani confessoris. 1026
    CAP. XLII.---Item de transitu eiusdem. 1026
    CAP. XLIII.---Miraculum pueri de Ambasiaco. 1026
    CAP. XLIu.---De reuelatione transitus eiusdem apud Turonensem ciuitatem et uerzeliacum. 1027
    CAP. XLu.---Quomodo transitum suum per noctem reuelauit cuidam canonico. 1027
    CAP. XLuI.---De nuntiis ad legatos Romanos missis. 1027
    CAP XLuII.---De electione domni Petri Lemouicani secundi prioris. 1028
    CAP. XLuIII.---De inquisitione diuersorum locorum. 1028
    CAP. XLIX.---De reuelatione loci Grandimontensis. 1028
    CAP. L.---De edificio eiusdem loci. 1029
    CAP. LI.---Miraculum de pane dato cuidam militi. 1029
    CAP. LII.---De milite sanato miraculum. 1029
    CAP. LIII.---De discipulo eiusdem sanato. 1029
     CAP. LIu.---De panno qui non potuit comburi. 1030
    CAP. Lu.---De uerbis correctoriis que habuit prior secundus ad eumdem, inspectis miraculis post transitum eiusdem. 1030
    CAP. LuI.---De Petro Lemouicano, nepote secundi prioris, per uisionem sanato, miraculum. 1030
    CAP. LuII.---Item aliud miraculum de quadam muliere. 1031
    CAP. LuIII.---Item aliud miraculum. 1032
    CAP. LIX.---Aliud miraculum. 1033
    CAP. LX.---Item miraculum aliud. 1034
    CAP. LXI.---Item aliud miraculum. 1034
    CAP. LXII.---Item aliud miraculum. 1035
    CAP. LXIII.---Item miraculum aliud. 1035
    CAP. LXIu.---Item aliud miraculum. 1036
    CAP LXu.---Item aliud miraculum. 1037
    CAP. LXuI.---Item aliud miraculum. 1037
    CAP. LXuII.---Item miraculum aliud. 1038
    CAP. LXuIII.---Miraculum aliud. 1038
    CAP. LXIX.---Item aliud miraculum. 1039
    CAP. LXX.---Item aliud. 1039
    CAP. LXXI.---De milite curato de igne inexstinguibili. 1039
    CAP. LXXII.---Item aliud miraculum. 1041
    CAP. LXXIII.---Item aliud miraculum. 1042
    CAP. LXXIu.---De uisione quam uidit domnus Hugo de Lacerta apud Muretum. 1043

ADDITIO.
    CAP. I.---De reuelatione beati Stephani. 1045
    CAP. II.---Item admonitio ad fratres. 1046
    CAP. III.---Item de reuelatione B. Stephani. 1047
    CAP. Iu.---De miraculo quod ante reuelationem beati Stephani accidit. 1050
    CAP. u.---De puella sanata. 1052
    CAP. uI.---Item aliud miraculum. 1053
    CAP. uII.---Item aliud miraculum. 1054
    CAP. uIII.---Item aliud miraculum. 1054
    CAP. IX.---Item aliud miraculum. 1055
    CAP. X.---Item miraculum aliud. 1056
    CAP. XI.---Item aliud miraculum. 1056
    CAP. XII.---Item aliud miraculum. 1057
    CAP. XIII.---Item aliud miraculum. 1057
    CAP. XIu.---Item miraculum aliud. 1057
    CAP. Xu.---Item aliud miraculum. 1058
    CAP. XuI.---Item aliud miraculum. 1058
    CAP. XuII.---Item miraculum aliud. 1059
    CAP. XuIII.---Item aliud miraculum. 1059
    CAP. XIX.---Item aliud miraculum. 1059
    CAP. XX.---Item aliud miraculum. 1059
    CAP. XXI.---Item aliud miraculum. 1060
    CAP. XXII.---Item aliud miraculum. 1060
    CAP. XXIII.---Item aliud miraculum. 1061
    CAP. XXIu.---Item aliud miraculum. 1061
    CAP. XXu.---Item miraculum aliud. 1062
    CAP. XXuI.---Item miraculum aliud. 1062
    CAP. XXuII.---Item miraculum aliud. 1064
    CAP. XXuIII.---Item aliud miraculum. 1065
    CAP. XXIX.---Item miraculum aliud. 1066
    CAP. XXX.---Item aliud miraculum. 1067
    CAP. XXXI.---Item aliud miraculum. 1067
    CAP. XXXII.---Item miraculum aliud. 1069
    CAP. XXXIII.---Item aliud miraculum. 1069
    CAP. XXXIu.---Aliud miraculum. 1070
    CAP. XXXu.---Item aliud miraculum. 1071

DICTA ET FACTA S. STEPHANI.
    I.---Hic breuiter comprehenduntur atque concluduntur uirtutes conuersationis atque sanctitatis beati Stephani confessoris. 1071
    II.---De caritate eiusdem, mansuetudine, longanimitate, ceterisque uirtutibus. 1073
    III.---De consiliis quibusdam datis. 1075
    Iu.---Quale consilium militibus ad rapinas currere uolentibus dabat. 1075
    u.---Item ne aliquis de rapina eleemosynas faciat. 1076
    uI.---Qualiter clericos et sapientes uiros ut bene agerent instruebat. 1076
    uII.---Qualiter uiros religiosos ad iustitiam informabat. 1076
    uIII.---Qua ratione meretricibus et histrionibus bona temporalia largiebatur. 1076
    IX.---Qua ratione confraternitates secularium hominum uitabat. 1077
    X.---De distributione eleemosynarum. 1077
    XI.---De differentia eleemosynarum. 1078
    XII.---Qualiter se habebat erga pauperes. 1078
    XIII.---Item de eodem. 1079
    XIu.---De extollentia uiri iusti. 1080
     Xu.---Item de eodem. 1081
    XuI.---De extollentia sermonum illius atque scientie. 1083
    Incipiunt uersus de uirtutibus eiusdem. 1084

LIBER SENTENTIARUM SEU RATIONUM S. STEPHANI.
    Prologus. 1085
    Responsio fratrum. 1086
    CAP. I.---Quid dicatur et ostendatur nouitio religionem intranti. 1088
    CAP. II.---Sermo ad nouiter conuersos de gratia, iustitia, atque custodia totius religionis. 1088
    CAP. III.---De tentatione prima neophytorum 1089
    CAP. Iu.---De conflictu uiri religiosi cum Zabulo. 1089
    CAP. u.---De diuersitate tentationum quas patitur nouiter conuersus. 1090
    CAP. uI.---Qualiter euitentur a uiro religioso Zabuli insidie. 1090
    CAP. uII.---Item de diaboli insidiis uitandis. 1091
    CAP. uIII.---De inani gloria que aliquando aufert homini fidem quam debet habere in Domino, et fratribus et seipso. 1092
    CAP. IX.---Alius sermo ad nouiter conuersos. 1093
    CAP. X.---De scientia necessaria ad seruiendum Deo rationabiliter. 1095
    CAP. XI.---Item sermo de correctione. 1096
    CAP. XII.---De misericordia quam Deus facit homini ad religionem uenienti. 1097
    CAP. XIII.---De comparatione imperiti militis et ueri religiosi. 1097
    CAP. XIu.---Quomodo unicuique sit Deus fidelis. 1098
    CAP Xu.---De dilectione Dei erga hominem. 1098
    CAP. XuI.---Quid sit centuplum euangelicum. 1099
    CAP. XuII.---Quam sit horribile a Deo separari. 1099
    CAP. XuIII.---De fide iusti quam habet in Domino. 1099
    CAP. XIX.---De dilectione hominis erga Deum. 1099
    CAP. XX.---De dulcedine mandatorum Dei. 1099
    CAP. XXI.---Cur homo damnetur. 1100
    CAP. XXII.---Quomodo fideles huius seculi curam supra Dominum ponant. 1100
    CAP. XXIII.---Quomodo intelligatur dulcedo diuinorum preceptorum. 1100
    CAP. XXIu.---Qualiter homo Dominum inuenire potest. 1100
    CAP. XXu.---Qualiter homo delectetur in operibus Christi, et quanta sit uirtus patientie. 1100
    CAP. XXuI.---De dulcedine in uerbis Dei existente. 1101
    CAP. XXuII.---Ne aliquis terminum interponat ad Dei seruitium faciendum. 1101
    CAP. XXuIII.---De ueritate proferenda. 1101
    CAP. XXIX.---Qualiter homo exemplum sumat de malo ad bonum faciendum. 1102
    CAP. XXX.---De illo qui in religionem aduenit quomodo sequatur exemplum precedentium. 1102
    CAP. XXXI.---Ignorantia uel cecitas delictorum. 1102
    CAP. XXXII.---De modo audiendi uerbum Dei. 1102
    CAP. XXXIII.---Qualiter se accuset uir perfectus in bonis que operatur. 1102
    CAP. XXXIu.---De cogitatione quam debet habere aliquis in dulcedine consiliorum diuinorum. 1102
    CAP. XXXu.---Qualis debet esse quisquis est in uia Dei. 1103
    CAP. XXXuI.---Qualiter uir iustus eleemosynas accipiat. 1103
    CAP. XXXuII.---De Christi pauperibus. 1104
    CAP. XXXuIII.---Qualiter pastor erga subiectos se habeat. 1104
    CAP. XXXIX.---De retributione iustorum qui ceteris prebent bonum exemplum. 1105
    CAP. XL.---De consilio unicuique homini necessario. 1105
    CAP. XLI.---De differentia penarum infernalium et gaudiorum celestium. 1105
    CAP. XLII.---De amore diuino qualiter habendus sit. 1105
    CAP. XLIII.---De gratia et bonitate diuina qua quisque uisitatur. 1106
    CAP. XLIu.---Qualiter se aliquis apud semetipsum habeat. 1106
    CAP. XLu.---De remuneratione eleemosyne ab aliquo perpetrate. 1106
    CAP. XLuI.---Differentia stulti et uiri sapientis. 1107
    CAP. XLuII.---Item de meditatione uiri sapientis. 1107
     CAP. XLuIII.---De subuentione pauperum. 1108
    CAP. XLIX.---De discretione necessaria ad bonum perficiendum quod inceptum fuit. 1108
    CAP. L.---De superbia quam facit aliquis relinquendo proprium cemeterium. 1108
    CAP. LI.---Cur Deus peccantibus sua secreta celare consueuit. 1109
    CAP. LII.---De illo qui in presenti sua bona recepit. 1109
    CAP. LIII.---Ratiocinatio subtilitatis diuini examinis. 1109
    CAP. LIu.---De fatua anxietate stulti. 1109
    CAP. Lu.---De differentia intentionis cuiuslibet. 1110
    CAP. LuI.---Que fuit infirmitas sancti Pauli. 1110
    CAP. LuII.---Ne aliquis desinat operari bonum dum permanet in crimine. 1110
    CAP. LuIII.---De assiduitate stulti malum operantis. 1110
    CAP. LIX.---Qualiter aliquis debet mundum relinquere. 1110
    CAP. LX.---Tractatus de usura. 1111
    CAP. LXI.---De uiro sapiente. 1111
    CAP. LXII.---De iustitia. 1112
    CAP. LXIII.---Quomodo miles in expeditione se habeat. 1112
    CAP LXIu.---De ultione inimicorum. 1112
    CAP. LXu.---Qualiter fiat oblatio altaris. 1112
    CAP. LXuI.---Quomodo amens custodiatur. 1113
    CAP. LXuII.---Ne aliquis laicus clericos inaniter reprehendat. 1113
    CAP. LXuIII.---De concilio dato unicuique 1113
    CAP. LXIX.---Qualiter se habeant uiri religiosi cum aliquis infert malum. 1114
    CAP. LXX.---Ne liceat cuiquam, uel pastori, aut discipulo claustrum exire causa orandi. 1114
    CAP. LXXI.---Qualiter sermo diuinus audiatur. 1114
    CAP. LXXII.---De bono quolibet, qualiter, uel quemadmodum fiat. 1115
    CAP. LXXIII.---De maiori labore quem patitur aliquis in modico bono, quam si bonum esset magnum. 1115
    CAP. LXXIu.---De iracundia et anxietate nequam hominis, et de gaudio et dulcedine uiri iusti. 1115
    CAP. LXXu.---De differentia uiri iusti et nequam hominis. 1116
    CAP. LXXuI.---De penis quas patiuntur iniusti. 1116
    CAP. LXXuII.---De boni et mali magnitudine. 1117
    CAP. LXXuIII.---De timore uiri sapientis quem habet erga bona diuina. 1117
    CAP. LXXIX.---De reprehensione uerborum stulti qualiter ei uir sapiens respondeat. 1118
    CAP. LXXX.---De consilio dato unicuique ne aliquis stultitia sua bona differat operari. 1118
    CAP. LXXXI.---De festinantia ad bonum faciendum. 1119
    CAP. LXXXII.---De graui tentatione cuiuslibet iusti. 1119
    CAP. LXXXIII.---Item de eodem. 1119
    CAP. LXXXIu.---Item de eodem. 1119
    CAP. LXXXu.---Qualiter aliquis a bono aliquando retrahendus sit. 1120
    CAP. LXXXuI.---De bono humilitatis cognoscendo. 1120
    CAP. LXXXuII.---De recordatione peccatorum quibus uir religiosus fuit aliquando corruptus in seculo. 1120
    CAP. LXXXuIII.---De admiratione celestium gaudiorum. 1120
    CAP. LXXXIX.---Qualiter Deus honoratur tam in reprobis quam in electis. 1121
    CAP. XC.---De diuinis miserationibus erga animam. 1121
    CAP. XCI.---De Dei misericordia et eiusdem iustitia que aliquando displicet homini. 1121
    CAP. XCII.---De magna misericordia quam facit Deus homini iusto. 1122
    CAP. XCIII.---De extollentia diuitiarum Dei. 1123
    CAP. XCIu.---Qualiter sit corpus Christi accipiendum. 1123
    CAP. XCu.---De cogitatione necessaria circa finem. 1123
    CAP. XCuI.---De caritate et excellentia caritatis. 1124
    CAP. XCuII.---De gratia Iesu Christi erga electos. 1125
    CAP. XCuIII.---De honore iustorum. 1125
    CAP. XCIX.---De inhonestate reproborum. 1125
    CAP. C.---De securitate que debet haberi tantummodo in Domino. 1126
    CAP. CI.---De questione discipuli facta ad pastorem. 1126
     CAP. CII.---De diuina dulcedine. 1127
    CAP. CIII.---De doctrina salutari ad unumquemque. 1127
    CAP. CIu.---De questione cuiusdam discipuli facta ad magistrum cum de oratione loqueretur, et de responsione eiusdem. 1127
    CAP. Cu.---Item alia questio facta ad magistrum a supradicto discipulo. 1129
    CAP. CuI.---Quod sit perfectius Deum laudare quam rogare. 1129
    CAP. CuII.---Item questio supradicti discipuli ad magistrum. 1129
    CAP. CuIII.---De honore iustorum. 1130
    CAP. CIX.---De amenitate in qua consistit uir iustus aliquando. 1130
    CAP. CX.---De casu angeli et requie iustorum. 1131
    CAP. CXI.---Item de Zabulo. 1131
    CAP. CXII.---De dono Spiritus sancti. 1132
    CAP. CXIII.---De solemnitate Pentecostes. 1132
    CAP. CXIu.---De differentia boni et mali. 1132
    CAP. CXu.---De auxilio sanctorum. 1132
    CAP. CXuI.---De remuneratione iustorum. 1133
    CAP. CXuII.---De mutua caritate regni celestis, et adimpletione eiusdem. 1133
    CAP. CXuIII.---Qualis debet esse uir iustus in meditationibus suis. 1133
    CAP. CXIX.---De misericordia quam Deus fecit Susanne. 1134
    CAP. CXX.---De eo quem Deus permittit a se in pace recedere. 1134
    CAP. CXXI.---De sermonibus diuinis audiendis. 1134
    CAP. CXXII.---De decimis sermo. 1135

REGULA SANCTI STEPHANI CONFESSORIS.
    Prologus.---De unitate et diuersitate Regularum. 1135
    Bulla Clementis pape III qua S. Stephani Regulam confirmat. 1137
    CAP. I.---De obedientia. 1139
    CAP. II.---De non eligenda obedientia. 1140
    CAP. III.---De premio obedientie. 1140
    CAP. Iu.---De terris non habendis. 1140
    CAP. u.---De ecclesiis non habendis. 1141
    CAP. uI.---De bestiis non habendis. 1142
    CAP. uII.---Quod amore bestiarum amor diuinus minueretur. 1143
    CAP. uIII.---Quod ascensuros in altum deceat exonerari. 1143
    CAP. IX.---De questu uitando. 1143
    CAP. X.---Quod potius a Deo quam ab homine sit querendum. 1144
    CAP. XI.---Quod Deus nunquam desit adherentibus sibi. 1144
    CAP. XII.---Quod Deus pauperibus sit dispensator prouidus. 1145
    CAP. XIII.---De permissione querendi. 1145
    CAP. XIu.---Quod Deus in hac uita perseuerantibus semper necessaria prouideat. 1145
    CAP. Xu.---De modo emendi. 1146
    CAP. XuI.---De modo uendendi. 1146
    CAP. XuII.---De modo mutandi. 1146
    CAP. XuIII.---De modo accommodandi. 1147
    CAP. XIX.---De non eligendis muneribus. 1147
    CAP. XX.---De confraternitate uitanda. 1147
    CAP. XXI.---De eleemosynis non eligendis. 1147
    CAP. XXII.---Quod ad nullum promissum mittatur nisi quid et quantum sit prius designetur. 1148
    CAP. XXIII.---Quales redditus liceat habere. 1148
    CAP. XXIu.---De chartis causa placitandi non habendis. 1149
    CAP. XXu.---Que sit clauis nostre religionis. 1149
    CAP. XXuI.---De eleemosyna mortui iuste conquerenti persoluenda. 1149
    CAP. XXuII.---Quod Deus humilitati ubique preparet hospitium. 1149
    CAP. XXuIII.---De molendinis. 1149
    CAP. XXIX.---Quod nemini pro temporalibus seruiatur. 1149
    CAP. XXX.---De nemoribus petendis. 1150
    CAP. XXXI.---De causis non agendis et testimoniis non perhibendis. 1150
    CAP. XXXII.---De licentia ab episcopo postulanda. 1150
    CAP. XXXIII.---Quod in possessione monachorum non edificetur. 1151
    CAP. XXXIu.---Quod fratres extra cellam non exeant causa uisitandi infirmos seculares. 1151
    CAP. XXXu.---Quod fratres cellas non exeant causa  procurandi pauperes. 1151
    CAP. XXXuI.---De hospitalitate pro Deo exhibenda. 1151
    CAP. XXXuII.---De beneficio pauperibus erogando. 1152
    CAP. XXXuIII.---De eleemosyna pauperum largius remuneranda. 1152
    CAP. XXXIX.---De mulieribus non recipiendis. 1152
    CAP. XL.---De uiris alterius religionis non recipiendis. 1153
    CAP. XLI.---Cuiusmodi homines liceat recipere. 1153
    CAP. XLII.---Cuiusmodi homines nec absoluendi, nec requirendi sint. 1153
    CAP. XLIII.---De solitario cum propria cella non recipiendo. 1153
    CAP. XLIu.---De uiris infra uiginti annos infirmantibus et leprosis non recipiendis. 1153
    CAP. XLu.---De simonia penitus uitanda. 1154
    CAP. XLuI.---Quod fratres in cella permaneant. 1154
    CAP. XLuII.---De silentio. 1154
    CAP XLuIII.---Quod fratres causa faciendi predicationem non exeant solitudinem. 1155
    CAP. XLIX.---Quod fratres causa audiendi predicationem eremum non exeant. 1155
    CAP. L.---Quod fratres uiris exterioribus peccata sua non confiteantur. 1155
    CAP LI.---Quod fratres in porticum exeuntes honeste se habeant. 1156
    CAP. LII.---Quod fratres extra cellam exeuntes, duo sint ad minus. 1156
    CAP. LIII.---De fugientibus ab hac religione. 1156
    CAP. LIu.---De cura clericorum et conuersorum. 1156
    CAP. Lu.---De distributione uictus et uestitus. 1157
    CAP. LuI.---De cura infirmorum, senum et debilium. 1158
    CAP. LuII.---De temporibus ieiunandi, horis reficiendi, et genere ciborum. 1158
    CAP. LuIII.---De diuinis officiis. 1159
    CAP. LIX.---De mutuo fratrum obsequio. 1159
    CAP. LX.---De electione prioris. 1160
    CAP. LXI.---Quod nullus exterior eligatur in priorem. 1160
    CAP. LXII.---De pastoris stabilitate. 1160
    CAP. LXIII.---Quomodo prior erga suos cognatos se habeat. 1161
    CAP. LXIu.---Quod relicta non recuperentur. 1162
    CAP. LXu.---De perseuerantia in supra dictis. 1162
    Sequitur confirmatio Clementis III pape. 1162

STEPHANUS DE LICIACO GRANDIMONTENSIS PRIOR QUARTUS.
    Notitia. 1163
    DICTA ET FACTA S. STEPHANI DE MURETO auctore stephano de liciaco. 1163

PETRUS BERNARDI GRANDIMONTENSIS PRIOR QUINTUS.
    Notitia. 1163

EPISTOLAE PETRI BERNARDI.
    I.---Petrus Bernardi electus prior Grandimontensis significat Henrico regi Anglorum suam electionem cui inuitus consensit. 1165
    II.---Rescriptum Henrici II, Anglorum regis, ad Petrum Bernardi, priorem Grandimontensem.---Gratam habet eius electionem, eiusque se precibus commendat. 1166
    III.---Epistola Petri Bernardi uincenarum correctoris ad Guillelmum priorem Grandimontensem.---Annuntiat ei necem sancti Thome Cantuariensis archiepiscopi. 1167
    Iu.---Epistola Guillelmi prioris Grandimontensis ad Petrum Bernardi correctorem uincenarum, olim priorem Grandimontensem.---Consolatur eum super morte sancti Thome Cantuariensis archiepiscopi. 1167
    u.---Epistola Guillelmi de Trahinac, prioris Grandimontensis, ad Henricum II, Anglorum regem.---De nece sancti Thome Cantuariensis archiepiscopi. 1168
    uI.---Epistola Petri Bernardi, ex-prioris Grandimontensis, ad Henricum II, Anglorum regem.---De nece sancti Thome Cantuariensis archiepiscopi. 1169

GUILLELMUS DE TRAHINACO GRANDIMONTENSIS PRIOR SEXTUS.
    Notitia. 1177
    EPISTOLAE. 1177

 GERARDUS ITHERII GRANDIMONTENSIS PRIOR SEPTIMUS.
    Notitia. 1177
    uITA S. STEPHANI DE MURETO. 1179
    Reuelatio cuiusdam fratris de depositione Willelmi de Trahinaco Grandimontensis prioris. 1179
    uita B. Hugonis de Lacerta S. Stephani, Grandimontensis institutoris, discipuli, auctore Guillelmo Dandina. 1181
    Itinerarium fratrum Grandimontensium. 1221

ERMENGAUDUS.
    Notitia. 1235

CONTRA HAERETICOS.
    CAP. I.---Deum esse rerum omnium creatorem. 1235
    CAP. II.---Non esse duos deos. 1237
    CAP. III.---Legem Mosaicam a uero Deo datam et latam. 1237
    CAP. Iu.---Moysen non fuisse magum. 1239
    CAP. u.---Matrimonium esse licitum. 1239
    CAP. uI.---Conceptionem et natiuitatem Ioannis Baptiste a bono angelo annuntiatam esse. 1242
    CAP. uII.---De Christi Incarnatione, Natiuitate, Passione, Morte, Resurrectione, et num uere manducauerit ac biberit. 1243
    CAP. uIII.---De ecclesiis manufactis. 1246
    CAP. IX.---De altaribus. 1249
    CAP. X.---De cantu ecclesiastico. 1250
    CAP. XI.---De sacramento corporis et sanguinis Christi. 1251
    CAP XII.---De sacramento baptismi. 1255
    CAP. XIII.---De sacramento penitentie. 1259
    CAP. XIu.---De impositione manuum. 1262
    CAP. Xu.---De esu carnium, et aliarum quarumdam rerum. 1264
    CAP. XuI.---De resurrectione mortuorum. 1266
    CAP. XuII.---De inuocatione sanctorum et precibus pro mortuis. 1267
    CAP. XuIII.---De iuramento. 1269
    CAP. XIX.---De occisione hominis. 1272

ADAM S. uICTORIS, CANONICUS REGULARIS 1273 CLEMENS III PAPA.
    Notitia. 1273
    Notitia diplomatica. 1273

EPISTOLAE ET PRIuILEGIA.


ANNO 1187.
    I.---Omnia monasteria congregationi Camaldulensi confirmat, eaque regimini prioris eiusdem congregationis subiicit. 1275

ANNO 1188.
    II.---Monasterio Regie-uallis ecclesias de Rengis-ualle et de Iouillare asserit. 1278
    III.---Monasterii uallumbrosani protectionem suscipit et possessiones iuraque confirmat. 1279
    Iu.---Monasterii S. Michelis Orticariensis protectionem suscipit, possessionesque confirmat. 1282
    u.---Ecclesie S. Michelis Aretine protectionem suscipit, possessionesque ac priuilegia confirmat. 1283
    uI.---Petente Mauritio episcopo Parisiensi, abbatias Heriuallis, Hermeriarum, Montis Estiui et de Gif confirmat. 1284
    uII.---Monasterii S. Cassiani Carisiensis protectionem suscipit, possessionesque ac priuilegia confirmat. 1285
    uIII.---Ad episcopos Scotie.---Nuntiat iis Hugonem Sancti Andree episcopum ab Urbano citatum, et contumaciter emanentem, episcopatu depositum esse, suadetque Ioannem eligi. 1287
    IX.---Ad Willelmum regem Scotorum.---Eiusdem argumenti. 1287
    X.---Ad Henricum regem Anglie.---De eodem. 1288
    XI.---Ad clerum episcopatus Sancti Andree.---Pro Ioanne episcopo Sancti Andree. 1289
    XII.---Ad omnes episcopos.---Pro eodem negotio. 1289
    XIII.---Mauricio episcopo Parisiensi concedit ut cum prebendas uacare contigerit, eas personis idoneis assignet. 1291
    XIu.---Ecclesie Parisiensis possessiones et priuilegia, petente episcopo Mauricio, confirmat. 1292
    Xu.---Girardo, abbati uizeliacensi et eius successoribus usum sandaliorum concedit. 1292
    XuI.---Priuilegiorum pro monasterio S. Angeli Pistoriensi. 1292
    XuII.---Balduino archiepiscopo Cantuariensi precipit ut quidquid post appellationem a monachis Cantuariensibus ad sedem apostolicam factam, uel predecessoris sui [Urbani III] prohibitionem in opere capelle actum sit, non differat demoliri. 1294
     XuIII.---Gunteramo episcopo Senensi ecclesiam in monte Bonitii sitam asserit. 1296
    XIX.---Priuilegium pro monasterio S. Marie Florentino. 1297
    XX.---Ecclesie S. Marie Grandigurgitis protectionem suscipit, possessionesque ac priuilegia confirmat. 1298
    XXI.---Archiepiscopis et episcopis mandat, ne a prioribus et obedientiariis Cluniacensium fratrum, sine consilio abbatis et conuentus, possessiones ecclesiarum distrahi, laicisque conferri patiantur. 1301
    XXII.---Ecclesie Caminensis protectionem suscipit, ea lege ut Sifridus episcopus et eius successores sedi apostolice fertonem auri quotannis persoluant. 1301
    XXIII.---Hugoni abbati Cluniacensi monasterium Balmense asserit. 1303
    XXIu.---Monasterii Cluniacensis protectionem suscipit, et bona quedam ac priuilegia confirmat. 1305
    XXu.---Monasterii Cluniacensis possessiones omnes confirmat. 1307
    XXuI.---Abbatum S. Benedicti Padilironensium electionem iubet secundum monasterii Cluniacensis priuilegia fieri 1310
    XXuII.---Hugoni abbati et conuentui Cluniacensi monasterium S. Germani Antissiodorensis addicit. 1312
    XXuIII.---Archiepiscopis et episcopis interdicit ne de cetero, nisi cum ad Cluniacensium fratrum prioratus uisitationis causa uenerint, procurationes ab iis aliquas requirant. 1313
    XXIX.---Monasterii S. Marie Flabonis-montis protectionem suscipit, bonaque confirmat. 1313
    XXX.---Bulla abbatiam B. Marie de Heriualle confirmantis. 1314
    XXXI.---Uniuersis episcopis significat de priuilegio fratrum S. Marie de Reno, ut a quocunque maluerint catholico antistite ordinentur. 1317
    XXXII.---Monasterio Cluniacensi Sanam uillam asserit. 1317
    XXXIII.---Ad Willelmum regem Scotorum.---De exemptione ecclesiarum terre sue. 1318
    XXXIu.---Monasterii S. Marie Moncellensis protectionem suscipit, possessionesque ac priuilegia confirmat. 1318
    XXXu.---Ecclesiam S. Marie de Reno tuendam suscipit, et eius bona ac priuilegia confirmat. 1324
    XXXuI.---Abbatibus et fratribus ordinis Premonstratensis decimarum immunitatem asserit. 1326
    XXXuII.---Priori de Fauresham et magistro Firmino mandat, ut bonorum Ecclesie Cantuariensis inuasores, si admoniti damna non resarserint, excommunicatos declarent. 1327
    XXXuIII.---Willelmo episcopo Wigorniensi et abbati Theokesbr. et priori S. Sepulcri de Warwic, mandat ut iudicent inter canonicos de Kinildewrde et clericos Gnosbale. 1328
    XXXIX.---Ecclesie S. Piati Sicliniensis protectionem suscipit, bonaque ac priuilegia confirmat. 1328
    XL.---Ecclesiam S. Saluatoris uenetam tuendam suscipit, et eius possessiones priuilegiaque confirmat. 1329
    XLI.---Priori et capitulo S. Saluatoris uenete economi instituendi facultatem concedit. 1332
    XLII.---Canonicos ecclesie S. Saluatoris uenete soluendis decimis liberat. 1332
    XLIII.---Monasterii Premonstratensis protectionem suscipit, possessionesque et priuilegia confirmat. 1333
    XLIu.---Lanfranco episcopo Bergomati permittit ut Ecclesie possessiones, inuito capitulo alienatas, recolligat. 1335
    XLu.---Eidem significat se bonorum alienationes a Girardo decessore eius inuito capitulo factas rescidisse. 1335
    XLuI.---Parthenonem S. Marie Molianensem tuendum suscipit, et eius possessiones bonaque confirmat. 1335
    XLuII.---Lanfranco archiepiscopo Bergomati concedit ut clericos inobedientes pena afficiat. 1336
    XLuIII.---Conuentui Cassinensi asserit pecuniam fratrum usibus a B. M. Petro abbate deputatam. 1336
    XLIX.---Ecclesiam S. Laurentii Florentinam tuendam suscipit, eiusque bona ac priuilegia confirmat. 1337
    L.---Priori et fratribus Carthusiensibus concedit, ut quicunque inferioris religionis clerici siue laici ad ordinis eorum propositum duxerint ascendendum, liberum iis sit recipere. Alia priuilegia addit. 1338
    LI.---Monasterii S. Benedicti Gualdenensis protectionem suscipit, possessionesque ac priuilegia confirmat. 1339
    LII.---Sententiam presente Urbano III latam inter  sorores S. Hilarii et prepositum Florentinum confirmat. 1342
    LIII.---Priuilegium pro ecclesia S. Ioannis Modetiensi. 1342
    LIu.---Priuilegium pro ecclesia S. Germani. 1344
    Lu.---Consulibus et populo Pisano significat, Petrum S. Cecilie presbyterum et Soffredum S. Marie in uia Lata diaconum cardinales missos esse ad componendam eorum cum Ianuensibus de Sardinia litem. 1346
    LuI.---Tammoni episcopo uerdensi, abbati Lunensi, et magistro scholarum uerdensi mandat ne parthenoni Leuenensi curiam quamdam adimi ab Hortwigo archiepiscopo Hamburgensi patiantur. 1346
    LuII.---Priuilegium pro ecclesia Rauellensi. 1347
    LuIII.---Ecclesiam Brandeburgensem tuendam suscipit et eius bona et iura confirmat, rogante Balderamo episcopo. 1348
    LIX.---Brandeburgensis capituli possessiones et priuilegia confirmat. 1349
    LX.---Ecclesie S. Nicolai Stendalensis protectionem suscipit, bonaque et priuilegia confirmat ea lege, ut auri uncia quotannis Ecclesie Romane persoluatur. 1351
    LXI.---Canonicis ecclesie S Petri Romane asserit priuilegium ab Eugenio III concessum. 1353
    LXII.---Priuilegium pro monasterio S. Gilberti Nouem-Fontium, diecesis Claromontensis. 1355
    LXIII.---Ioachimum abbatem de Curatio hortatur ut Expositionem Apocalypsis et opus Concordie compleat et diligenter studeat emendare. 1357
    LXIu.---Ecclesie S. Marie uibergensis protectionem suscipit, bonaque ac priuilegia confirmat. 1358
    LXu.---Absaloni, archiepiscopo Lundensi, permittit ut Ketillum, quondam prepositum S. Marie uibergensis, in sanctorum numerum referat. 1360
    LXuI.---Inter Marcum, episcopum Castellanum uenetum, et plebanos sacerdotesque ecclesiarum quarumdam de quibusdam decimis sententiam a Gerardo episcopo et uitaliano archidiacano Patauino latam, probat. Ecclesie S. Cantiani possessiones confirmat. 1361
    LXuII.---Sacerdotibus et clericis S. Marie matris Domini portionem decimarum ipsis a Marco Nicolao, episcopo Castellano concessam apostolica auctoritate confirmat, atque bona ipsius ecclesie salua et illibata decernit. 1364
    LXuIII.---Ecclesiam S. Cassiani uenetiarum sub S. Petri protectione recipit, atque eiusdem iura et redditus apostolica auctoritate confirmat. 1365
    LXIX.---Abbati S. Genouefe, decano et cantori Parisiensi mandat cogant Manassem episcopum Trecensem ut de ecclesia S. Lupi Trecensi canonicos regulares assumat et eos in ecclesia de Marigniaco instituat. 1367
    LXX.---Consulibus Grassensibus ecclesiam S. Honorati commendat 1368
    LXXI.---Ecclesiam Ragusinam, rogante Tribuno archiepiscopo tuendam suscipit, eiusque priuilegia confirmat. 1368
    LXXII.---Ecclesie S. Laurentii Florentine protectionem suscipit, bonaque confirmat. 1371
    LXXIII.---Priuilegium pro ecclesia S. Anscarii Bremensi. 1373
    LXXIu.---Fratribus ordinis Grandimontensis nuntiat se et Guillelmum et Stephanum a prioratu remouisse. Liberum successoris eligendi arbitrium iis concedit. 1375
    LXXu.---Henricum, Campanie comitem de composito fratrum Grandimontensium dissidio certiorem facit. 1376
    LXXuI.---Regulam Grandimontensem confirmat. 1376
    LXXuII.---Mauritio episcopo Parisiensi priuilegium tribuit de procuratione et ei et eius archidiaconibus, parochias circumeuntibus, a regularibus ecclesiarum canonicis prestanda. 1377
    LXXuIII.---Siluecano abbati et sacriste Aquensi mandat, ut monachos S. uictoris Massilienses tueantur contra canonicorum iniurias. 1378
    LXXIX.---Ratisponensi et Frisingensi episcopis mandat, ut monasterium Alderspacense ab iniuriis Alberti de Kam, qui monasterii aduocatiam sibi arrogauerat, defendant. 1378
    LXXX.---Ad Henricum Bituricensem archiepiscopum.---Quod monachi et canonici regulares per oppida soli non morentur. 1379
    LXXXI.---Monasterii Iesu Nazareni Montis Aragonensis possessiones confirmat. 1379
    LXXXII.---Hartwigo archiepiscopo ecclesieque Hamburgensi asserit Lubecensem, Suerinensem, Racesburgensem, Woxullensem episcopatus suffraganeos. 1380
     LXXXIII.---Lubecensi, S. Pauli Bremensi, Stadensi abbatibus mandat, si Hartwigus archiepiscopus Hamburgensis monasterio Rameslensi T. abbatem iuste prefecerit, ut hunc confirment. 1381
    LXXXIu.---Hartwigo Hamburgensi archiepiscopo asserit episcopatum Woxullensem. 1381
    LXXXu.---Priuilegium pro monasterio Osterholtensi. 1382
    LXXXuI.---Priuilegium pro ecclesia Furconiensi. 1382
    LXXXuII.---Donationes factas canonicis ecclesie Cesarauguste confirmat. 1383
    LXXXuIII.---Ordinis Premonstratensis leges confirmat. 1383
    LXXXIX.---Litteris ad Guillelmum archiepiscopum Monteregalensem precipit ut episcopi Syracusani usu pallii abstineant. 1384
    XC.---Guillelmi archiepiscopi Montisregalensis priuilegia confirmat, palliique usum ei concedit. 1385
    XCI.---Sententiam episcoporum Equilensis et Torcellani pro susceptione episcopi Castellani ab abbate S. Nicolai de Litore in die Ascensionis confirmat. 1390
    XCII.---Inter ecclesias S. Triphonis, S. Nicolai de Prefecto, S. Saluatoris de Sere et ecclesiam S. Marie in Campo-Martis latam ab Alexio presb. card. tit. S. Suzanne et Ioanne diac. card. S. Theodori sententiam iubet ratam esse. 1391
    XCIII.---Priuilegium pro monasterio Cassinensi. 1395
    XCIu.---Cassinense monasterium sub B. Petri et apostolice sedis protectione suscipit. Cenobium idem, ceteris per Occidentem preferendum esse declarat. Abbatem eiusdem cenobii in conuentibus, superiorem ceteris abbatibus locum tenere ac priorem sententiam proferre decernit. 1395
    XCu.---Ecclesiam S. Michelis Nonantulanam tuendam suscipit, eiusque possessiones et priuilegia confirmat. 1396
    XCuI.---Monasterii S. Martini Metensis protectionem suscipit, disciplinamque ac possessiones confirmat 1398
    XCuII.---B[alduino], archiepiscopo Cantuariensi, precipit, ut monachis Cantuariensibus que abstulerit intra dies XL restituat. Priuilegia et sedis apostolice et Ecclesie Cantuariensis in constituendo priore nouo ledi uetat; alioquin R[adulfum], presbyterum cardinalem tit. S. Prexedis, legatum suum, seueritate usurum ostendit. 1401
    XCuIII.---Monasterium S. Nicolai de Frutino tuendum suscipit eiusque disciplinam, possessiones et priuilegia confirmat. 1403
    XCIX.---Pacem a Petro S. Cecilie presbytero et Sofredo S. Marie in uia Lata diacono cardinalibus conciliatam inter Pisanos et Ianuenses confirmat 1407
    C.---Priuilegium pro Roffrido abbate Cassinensi. 1411
    CI.---Priuilegium pro monasterio S. Petri Masse montis Neronis. 1412
    CII.---Ad preces Petri episcopi omnia priuilegia que Romani pontifices Signine Ecclesie quondam indulserant confirmat, ubi inter alia loca hec precipue numerantur castella: Collis Medius, Mattelonicus, Gabilianus, Plumbinaria, ualmontonius, Lacus ac mons Fortinius.---Datum Laterani, XIu Kalend. Ian., ind. uII, anno 1188, pontificatus anno I.---Id totum iampridem eidem Petro episcopo Lucius III contulerat amplissimo priuilegio, quod multum facit ad diffinienda confinia Signine diecesis. 1413
    CIII.---Capituli ecclesie S. Alexandri Bergomatis iura quedam confirmat. 1414
    CIu.---Ecclesie SS. Felicis et Regule Turicensis protectionem suscipit possessionesque confirmat. 1414
    Cu.---Isaaco imperatori Constantinopolitano scribit. 1415

ANNO 1189.
    CuI.---Monasterium S. Saluii Florentinum tuendum suscipit, et eius bona ac iura confirmat. 1416
    CuII.---Uniuersis clericis per Noruegiam constitutis interdicit, ne quis eorum, nisi forte ut tribuat penitentiam et sacramenta ecclesiastica morientibus et praua opera dissuadeat, in expeditionem ire presumat; alioquin fore ut ea, quam archiepiscopus Nidrosiensis in eos protulerit, sententia a sese confirmetur. 1418
    CuIII.---Ad sorores ecclesie Langenhorstensis. 1418
    CIX.---B[alduino], archiepiscopo Cantuariensi, eadem que supra scribit, nisi quod non Radulphum sed Ioannem, tit. S. Marci presbyterum cardinalem, apostolice sedis legatum, nuntiat precepta sua perficienda curaturum. 1419
    CX.---Monasterium Murense in protectionem S. Petri recipit omniaque priuilegia ab Alexandro papa etiam data confirmat nouaque superaddit. 1421
     CXI.---Monasterii S. Marie Esromensis protectionem suscipit, possessionesque ac priuilegia confirmat. 1423
    CXII.---Priori et fratribus Fontis-Auellane concedit, ut monasterii S. uictoris statum corrigant. 1425
    CXIII.---Geraldo priori et fratribus Grandimontensibus significat, se Ioanni presbytero cardinali tit. S. Marci, apostolice sedis legato dedisse mandatum, ut Stephanum ordinis Grandimontensis intitutorem sanctis ascriptum esse palam faceret. 1426
    CXIu.---Ecclesie S. Petri Duacensis protectionem suscipit, bonaque confirmat. 1427
    CXu.---Pistori episcopo uicentino mandat, cognoscat num sorores S. Christiane, destructa ecclesia, aliam intra ciuitatem Taruisinam, aduersante episcopo edificent; moniales cerceat. 1429
    CXuI.---Ecclesiam Senensem tuendam suscipit eiusque bona ac priuilegia confirmat. 1430
    CXuII.---Sublacense monasterium eiusque bona, que enumerat, sub sancte Romane Ecclesie protectione confirmat, in lacu monasterii piscaria uel molendina construere absque abbatis licentia cuicunque prohibet; episcopum pro ecclesiarum dedicationibus et monachorum seu clericorum ordinationibus a summo pontifice expetendum, quod si id opportunitas temporis non permiserit, a quocunque ea recipere indulget, iurisdictionem in eodem cenobio habere cuicunque preterquam sedi apostolice interdicit; abbatis electionem ad monachos, consecrationem ad summum pontificem spectare declarat, penas contra inobedientes decernit, benefactoribus benedictionem elargitur. 1432
    CXuIII.---Ecclesie Ferrariensis protectionem suscipit et possessiones iuraque confirmat. 1436
    CXIX.---Eberhardo Merseburgensi et Ottoni Eischtettensi episcopis mandat ut de uita et miraculis Ottonis I, episcopi Bambergensis, diligenter inquirant, eumque, nisi impedimenta inuenerint, sanctis ascriptum declarent. 1438
    CXX.---Ottonem II episcopum Bambergensem de mandato Merseburgensi et Eischtettensi episcopis dato certiorem facit. 1438
    CXXI.---Monasterio S. Dionysii ecclesiam ecclesiam S. Blasii de Grandiputeo asserit. 1439
    CXXII.---Monasterii S. Matthei de Castello, tutelam suscipit, disciplinamque, bona ac iura confirmat. 1440
    CXXIII.---Uniuersum capitulum Treuirense et omnem clerum et populum per archiepiscopatum consistentem a Fulmari archiepiscopi et R. prepositi obedientia in spiritualibus et temporalibus absoluit. 1442
    CXXIu.---Monasterio S. Chrysogoni Iadrensis ecclesiam S. Murtini asserit. 1444
    CXXu.---Hermano magistro et fratribus hospitalis Hierosolymitani asserit ea que Philippus archiepiscopus Coloniensis hospitali de Sancto Sepulcro Duisburgensi donauerat. 1444
    CXXuI.---Canonicis ecclesie S. Thome de Louurea Parisiensis asserit possessiones a Roberto comite collatas. 1445
    CXXuII.---Preposito et fratribus ecclesie S. Nicolai Stendalensis priuilegia concedit. 1446
    CXXuIII.---Uniuersis episcopis precipit, ut sacramenta, cum a fratribus ecclesie S. Nicolai Stendalensis fuerint requisiti, dilatione et appellatione remota, impendant. 1446
    CXXIX.---Monasterium Baumburgense tuendum suscipit, eiusque possessiones ac priuilegia confirmat. 1447
    CXXX.---Preposito et fratribus S. Nicolai Stendalensis concedit, ut in parochiis que ad eos pertinent, per se uel per capellanos ministrent. 1448
    CXXXI.---Preposito et fratribus S. Nicolai Stendalensis permittit ut decimas de manibus redimant laicorum, et eas suis successorumque usibus libere deputent. 1449
    CXXXII.---Al. preposito et fratribus S. Nicolai Stendalensis concedit, ut nulli synodum in ecclesia eorum liceat celebrare, nec quisquam episcopus uel prelatus eos excommunicare aut eorum ecclesiam presumat subiicere interdicto. 1449
    CXXXIII.---Ad Ger. comitem et uniuersum populum Ragusinum. 1449
    CXXXIu.---Monasterium S Quintini Bellouacensis in protectionem suscipit, disciplinamque et possessiones confirmat. 1450

ANNO 1190.
    CXXXu.---Sententiam de iure fundationis trium ecclesiarum de Chilcheim, Eimuotingen et Matra, ab O[ttone] quondam episcopo Constantiensi probatam, confirmat. 1453
    CXXXuI.---Abbati et conuentui Cisterciensi asserit  ecclesiam Schardeburgensem, a Richardo Anglorum rege donatam. 1454
    CXXXuII.---Ecclesie Eboracensis suffraganeis et uniuersis abbatibus, prioribus et populo ac clero per prouinciam constitutis, Gaufridum, fratrem Ricardi, Anglorum regis, nuntiat archiepiscopum Eboracensem a sese agnitum esse. 1454
    CXXXuIII.---Miloni archiepiscopo Mediolanensi et eius suffraganeis significat se [Theobaldo] episcopo Placentino mandasse, ut in consules Placentinos, nisi ab iniuriis in ecclesias recessissent, grauiter incederet. 1455
    CXXXIX.---Priuilegium pro ecclesia Thenensi. Collata ab Alberto archidiacono ipsi confirmat. 1456
    CXL.---Priuilegium pro ecclesia Rasdorfensi. 1456
    CXLI.---Parthenonis S. Cosme Taliacotiensis tutelam suscipit, ac possessiones iuraque confirmat. 1458
    CXLII.---Priuilegium pro ecclesia Treuirensi. 1461
    CXLIII.---Willelmo episcopo Eliensi, rogatu Ricardi Anglorum regis, legationis officium committit. 1462
    CXLIu.---Fratrum Carthusiensium protectionem suscipit, possessionesque et priuilegia confirmat. 1462
    CXLu.---Archiepiscopis et episcopis ordinem Carthusiensem commendat. 1463
    CXLuI.---Prioribus et fratribus ordinis Carthusiensis concedit, ne alicui de prioribus aut fratribus sine consensu capituli domus sue licentia pateat appellandi. 1464
    CXLuII.---Monasterio Eihamensi altaria duo asserit. 1465
    CXLuIII.---Pacem inter canonicos S. uincentii et S. Alexandri Bergomates reconciliatam confirmat. 1465
    CXLIX.---Bulla canonizationis B. Malachie. 1466
    CL.---Clemens III in litteris datis uiterbii, Iu Nonas Augusti, pontificii sui anno III, alloquitur Floriacenses. 1467
    CLI.---Ecclesie S. Crucis Guingampensis protectionem suscipit, possessionesque ac priuilegia confirmat. 1467
    CLII.---Abbati S. Genouefe, decano et cantori Parisiensibus scribit de prebenda ecclesie Meldensis, a P[etro] quondam episcopo Tusculanensi condita, secundum conditoris uoluntatem conseruanda. 1470
    CLIII.---Bulla pro confirmatione bonorum S. Marie Deaurate Tolosane. 1470
    CLIu.---Preposito S. Marie Magdeburgensi chirothecarum usum concedit. 1471
    CLu.---Monasterii S. Dionysii de Nogento protectionem suscipit, bonaque ac priuilegia confirmat. 1472
    CLuI.---Mauritio episcopo Parisiensi hoc priuilegium asserit ut quotiescunque decanatus uacauerit, redditum eius percipiat. 1475
    CLuII.---Petente Mauritio, episcopo Parisiensi, concordiam inter Stephanum quondam episcopum et Theobaldum archidiaconum compositam conseruari iubet. 1476
    CLuIII.---Mauritio episcopo  scribit, mirari se quod archiepiscopus Senonensis parochianos eius, eo nesciente, et inrequisito ad alios iudices mittat, interdum et proprie sententie definitionem condemnet. Concedit, ut liceat ei sententiam salua appellatione promulgatam ipso iure proponere, et parochianis ne coram iudicibus sic datis respondeant prohibere. 1476
    CLIX.---Petente Alphonso, Castelle rege, in ciuitate Placentina sedem episcopalem constituit, diecesimque a rege institutam confirmat. 1476
    CLX.---Waldemaro episcopo Slesuicensi asserit quam Canutus rex Danie, consanguineus eius, ei et successoribus libertatem concessit, ut tam uillici quam coloni ab omni grauamine regio uel officialium suorum liberi maneant et immunes; in cognitionibus quoque et exsecutionibus, que prius per officiales regios tractari solebant, nunc nemini respondeant, sed eius sint proprio mandato subiecti, nec ullius seculari posthac sint subiecti potestati. 1477
    CLXI.---Ad Petrum abbatem Hartesiensem.---Mettis damnationem chartarum contra antiquam libertatem Harteriensis Ecclesie falsa suggestione acquisitarum, comprobat, ipsamque ecclesiam liberam esse confirmat. 1478

DECRETA CLEMENTIS III PAPAE.
    I.---Ad abbatem et archipresbyterum Montulanum.---Ut Gant. acolytho beneficium ablatum restituant. 1478
    II.---Ad Oddonem episcopum uerulanum.---De quodam matrimonio non dissoluendo. 1478
    III.---Ad Anconitanum archiepiscopum.---De lege ab Anconitanis statuta. 1479
     Iu.---Ad episcopum quemdam.---De sacerdotibus qui reatum adulterii incurrerint, uel periurii, uel falsi testimonii. 1479
    u.---Rescriptum ad quemdam archiepiscopum. 1480
    uI.---Ad quemdam archiepiscopum.---De absolutione eorum qui uocati ad iudicium uenire contemnunt et pro contumacia sua uinculo anathematis innodantur. 1480
    uII.---Ad quemdam episcopum.---De consecrando oratorio. 1480
    uIII.---Ad episcopum quemdam.---De appellationibus. 1481
    IX.---Ad Andegauensem episcopum.---Preualeat semper quod a maiori et saniori parte concilii fuerit statutum. 1481
    X.---Ad episcopum Segouiensem.---De Iudeis uel Saracenis ad fidem Christianam conuersis. 1482
    XI.---Ad . . . ---Respondet de uoto comitis cuiusdam. 1482
    XII.---Ad monachos quosdam.---De ecclesiis ad eorum presentationem spectantibus. 1482
    XIII.---Ad episcopum quemdam---De dissoluendo militis cuiusdam matrimonio. 1483
    XIu.---Ad . . . ---De iis qui contra inhibitionem clandestina coniugia contraxerint. 1483
    Xu.---Ad archiepiscopum Cantuariensem.---De B. militis matrimonio non dirimendo. 1484
    XuI.---Ad episcopum quemdam---De duobus uiris qui duas acceperint sorores. 1484
    XuII.---Ad . . . ---De H. et R. mulieris matrimonio. 1484
    XuIII.---Ad episcopum quemdam.---Will. de Rimare diuortium facere cum secunda uxore non debere. 1485
    XIX.---Ad quemdam.---De cuiusdam electione probanda. 1485
    XX.---Ad Willelmum regem Sicilie.---De iuramento fidelitatis ab heredibus regis pontificibus Romanis prestando. 1486
    XXI.---Ad Abserentem episcopum et abbatem S. Andree de Bergis.---De penitentia iniungenda presbytero cuidam, cuius uitio num famulus quidam mortuus sit incertum. 1486
    XXII.---Ad episcopum quemdam.---De quadam parochiana eius que, annos undecim nondum adhuc nata, Teutonico cuidam in matrimonium tradita fuerat, quamuis renitens. 1487
    XXIII.---Ad Formolensem episcopum.---Questionibus eius respondet. 1487
    XXIu.---Ad Gotifredum Aquileiensem patriarcham.---De excommunicatorum absolutione. 1489
    XXu.---Ad sacerdotes quosdam---Questionibus eorum de accusatione matrimonii respondet. 1490
    XXuI.---Ad episcopum quemdam---De penitentia sacerdotibus Grecis iniungenda si eam sibi postulent pro filiis oppressis iniungi. 1490
    XXuII.---Ad episcopum quemdam.---Ut W. ad legitimam uxorem redire compellat. 1491
    XXuIII.---Ad episcopum quemdam.---De canonico regulari qui in extremis agens proprium noluit resignare. 1492
    XXIX.---Ad prepositum Falc . . . ---Contra clericos militantes. 1492
    XXX.---Ad episcopum Siguntinum.---Si res aliter probari non potest, etiam in causa criminali compellendi sunt testes, etc. 1492
    XXXI.---Ad eumdem.---De Iudeis uel Saracenis ad fidem Christianam conuersis. 1493
    XXXII.---Ad Ioannem Lugdunensem archiepiscopum.---De ecclesiis conuentualibus. 1493
    XXXIII.---Ad archiepiscopum de S Marino Tarantasino.---De remouendo plebano Simoniace electo et de iure patronatus. 1494
    XXXIu.---Ad Rofridum SS. Marcellini et Petri presbyterum, cardinalem abbatem Cassinensem.---Ut de questione matrimonii inter Robertum et B mulierem decernat. 1495
    XXXu.---De eo qui cognouit consanguineam uxoris. 1495
    XXXuI.---Ad Gilbertum episcopum Claromontanum.---De iureiurando. 1496
    XXXuII.---Ad Cesaraugustanum episcopum.---De penitentia iniungenda Simoniacis. 1496
    XXXuIII.---Ad consules et populum Genue.---De D. subdiacono qui puerum inuitus necauerat. 1496
    XXXIX.---Ad archiepiscopum Cassinensem. 1497
    XL.---Ad Liuoniensem episcopum et socios.---Concedit ut cibis utantur qui iis ab infidelibus apponantur. 1497
    XLI.---Ad episcopum quemdam.---Clericorum assultores  et incendiarios nonnisi per Romanum pontificem absoluendos. Sacerdotem leprosum ab officio remouendum. 1497
    XLII.---Ad Turonensem archiepiscopum.---De H. clerico. 1498
    XLIII.---Ad Abienensem episcopum.---Ut in ecclesiis quibusdam tot religiosas personas statuat quot earum redditus sufficiant. 1498
    XLIu.---Ad episcopum quemdam.---De his que fiunt a maiori parte capituli. 1499
    XLu.---Ad Walterium Rothomagensem archiepiscopum.---De concessione ecclesie non uacantis. 1499
    XLuI.---Ad Asturicensem episcopum.---De prebendis. 1500
    XLuII.---Ad Allocensem electum.---De penitentia iniungenda H. comiti. 1500
    XLuIII.---Ad . . . ---De duello. 1501
    XLIX.---Ad capitulum Lucense.---De sententia excommunicationis 1501
    L.---Ad Ioannem Ludimensem archiepiscopum.---Ne clericorum quorumdam appellationem admittat. 1501
     LI.---Ad Cesaraugustanum episcopum.---De prebendis uacantibus. 1502
    LII.---Ad Gerardum Bononiensem episcopum.---De magistrorum et scholarum hospitiis in inquilinorum iniuriam non conducendis. 1502
    LIII.---Ad archiepiscopum Surrentinum.---De P. de Regali. 1503
    LIu.---Ad episcopum quemdam.---De C. subdiacono qui puerum inuitus interfecerat. 1503
    Lu.---Ad decanum Cama Cen . . . ---De nouo censu ecclesiis diecesis Morinensis non imponendo 1504
    LuI.---Ad R. canonicum Coloniensem in arte physica eruditum.---Suadet ne ad maiores sacros ordines ascendat quod pluribus medicinas tribuerit qui inde mortis periculum incurrerint. 1505
    Epistola Richardi regis Anglorum ad Clementem III pontificem Romanum.---De pace facta inter ipsum et Tancredum regem. 1505
    Concordia inter D. papam Clementem III et senatores populumque Romanum super regalibus et aliis dignitatibus Urbis.  1507




 FINIS TOMI DUCENTESIMI QUARTI.

